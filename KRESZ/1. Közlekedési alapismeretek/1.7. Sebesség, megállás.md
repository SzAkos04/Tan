---
title: 1.7. Sebesség, megállás
tags:
  - Kresz
---

# 1.7. Sebesség, megállás

Ebben a modulban megismerkedhetsz:
- a gyorshajtás típusaival,
- a vakon vezetés tilalmával,
- a sebességkorlátozások különböző változataival,
- a követési távolsággal,
- a fékberendezésekkel.

## A sebesség

A közlekedés alapvető célja a helyváltoztatás. A-ból B-be szeretnél eljutni a lehető legrövidebb idő alatt. Mivel a **sebesség az időegység alatt megtett út,** egy konkrét úti cél elérése annál rövidebb ideig fog tartani, minél gyorsabban, minél nagyobb sebességgel tudsz haladni.

A **nagyobb sebesség** ugyanakkor **hosszabb féktávolságot** és **nagyobb mozgási energiát jelent.** Vagyis a gyorsabb autóval veszélyhelyzet esetén nehezebb lesz megállni, és ha ez nem sikerül, és a jármű ütközik, akkor annál nagyobb a rombolás, minél nagyobb a mozgási energia. Jó, ha tudod, a mozgási energia a jármű tömegével egyenesen, viszont a sebességével négyzetesen arányos. A kétszer akkora tömeg kétszer akkora energiát jelent, a kétszer akkora sebesség viszont négyszeres, a háromszor akkora pedig már kilencszeres energiát jelent.

A **vezető baleseti ok** mindmáig a **nem megfelelő sebesség választása,** ezért a sebesség helyes megválasztása a járművezetés egyik sarkalatos kérdése, amivel kapcsolatban gyakorlatilag a vezetés minden pillanatában fontos döntést hozol.

## A relatív gyorshajtás

A **sebesség helytelen megválasztásának,** vagyis a **gyorshajtásnak** két típusát különböztetik meg:
- **Abszolút gyorshajtás** az, amikor a járművezető az adott útra megállapított vagy tábla által meghatározott **legnagyobb megengedett sebességnél gyorsabban halad.**
- **Relatív gyorshajtás** esetén a jármű vezetője a **megengedett sebességhatáron belül marad** ugyan, de az **adott körülményeknek megfelelő biztonságos sebességet túllépve** közlekedik.

Relatív gyorshajtáskor a járművezető **figyelmen kívül hagyja**
- a saját képességeit,
- a jármű tulajdonságait,
- a rakomány sajátosságait,
- az útviszonyokat,
- a forgalmi helyzetet,
- a látási viszonyokat vagy
- az időjárási körülményeket.


A **relatív gyorshajtás elkövetésére a kezdő es a gyakorlott vezetők egyaránt hajlamosak.** Ennek oka, hogy
- a kezdők még nem ismerik önmaguk és járművük képességeit,
- a gyakorlottak pedig túlbecsülik ezeket.

A tapasztalatlan vagy felelőtlen vezetők gyakran figyelmen kívül hagyják
- az időjárási viszonyokat,
- az egyéb, vezetést befolyásoló körülményeket és
- a fizikai törvényszerűségeket,
  
amivel balesetveszélyes helyzeteket teremthetnek.

A **helytelenül** megválasztott **kanyarodási sebesség** kicsúszáshoz vezethet.

**Súlyos következményekkel** járhat, ha a vezető **nem veszi figyelembe a rossz látási viszonyokat.** A látótávolság csökken
- éjszaka és
- korlátozott látási viszonyok között (köd, havazás).

A korlátozott látási viszonyok alatt az átlagosnál jelentősen rosszabb látási viszonyokat értsd, mint például köd vagy erős havazás.

A látótávolság nem lehet rövidebb az adott sebességhez szükséges féktávolságnál. A sebesség megválasztásánál az **útviszonyokat is vedd figyelembe,** a **csúszós úttesten** ugyanis **megnövekszik a fékút,** ami megnöveli a féktávolságot is.

> **Csak olyankor szabad a megengedett legnagyobb sebességgel haladni, ha nem áll fenn azt kizáró körülmény.**

## A vakon vezetés tilalma

> A **vakon vezetés** annak a helyzetnek az elnevezése, **amelyben a belátható útszakasz eleve rövidebb, mint a megálláshoz szükséges út hossza.**
> 
> A vakon vezetést a **KRESZ szigorúan tiltja.**

![[1.7-vakon_vezetes.png]]

A vakon vezetés a **relatív gyorshajtás egyik esete,** mivel ilyenkor **nem a látási körülményeknek megfelelő a sebességed.** Válassz tehát mindig olyan sebességet, amellyel a belátható útszakasz határán hirtelen felbukkanó akadály előtt is képes leszel még megállni. Olykor ennél nagyobb óvatosság is indokolt lehet. Erdős útszakaszon, vadveszély esetén például a váratlan akadály akár a látóhatárodon belül is felbukkanhat.

**A fékezéshez kapcsolódó fontos fogalmak:**
- **Féktávolság:** annak az útnak a hossza, amelyet a jármű az **akadály észlelésétől a teljes megállásig** megtesz. Két szakaszból tevődik össze: a reakcióidő alatt megtett útból és a fékútból.
- **Reakcióidő:** az **akadály észlelésétől a fékezés megkezdéséig eltelt idő** (optimális körülmények között ez 0,6-0,7 másodperc, a biztonság irányában kerekítve kb. 1 másodperc). Ez idő alatt a jármű nagyjából változatlan sebességgel halad tovább.
- **Fékút:** a **fékezés megkezdésétől** (a fékpedál érintésétől) a **teljes megállásig megtett út.**

> Csak **olyan sebességgel szabad haladni, amely mellett** még **meg tudsz állni minden** olyan **akadály előtt, amelyre** az adott útszakaszon **számítani kell.** A **féktávolság nem lehet hosszabb a belátható út hosszánál!**

**50 km/h sebességgel haladva a fékút száraz, jól tapadó úton,** jó fékrendszer es jól kivitelezett vészfékezés mellett kb. **12 m. Nedves úton ez 4-5 méterrel hosszabb, havas-jeges úton viszont akár 50-100 méterre is nőhet** a rossz tapadási viszonyok miatt. Ráadásul ennél a sebességnél a jármű az akadály észlelésétől a fékpedál érintéséig eltelt reakcióidő (kb. 1 másodperc) alatt is megtesz **további 14 métert.** Így a jármű megállítása **nedves úton kb. 30 méteres féktávolsággal** lehetséges.

**Sűrű ködben a látótávolság akár 10-12 m-re rövidülhet.** Ha ilyenkor vizes úton 50 km/h sebességgel haladsz, folyamatosan veszélyhelyzetben vagy, hiszen **egy hirtelen felbukkanó akadály** előtt nemhogy megállni nem tudsz, hanem a **fékezés megkezdésére sem lesz elegendő időd.**

Ilyen viszonyok között **maximum 25-30 km/h sebességgel szabad csak haladni** ahhoz, hogy a jármű váratlan veszélyhelyzet észlelése esetén megállítható legyen a látótávolságon belül.

Gondold végig, milyen esélyeid vannak a megállásra, ha éjszaka, lakott területen kívül egy ködös-nedves útszakaszon **80 km/h sebességgel** haladsz. A **látótávolság** legyen most kb. **30-40 m,** ami az előző példához viszonyítva sokkal kedvezőbbnek tűnhet. A **várható fékút** azonban ebben az esetben kb. 40 m, a reakcióidő alatt megtett úttal (kb. 22 m) együtt a féktávolság pedig több, mint 60 m (havas úton pedig bőven 100 m feletti). Így bármilyen **veszélyforrás felbukkanása esetén lehetetlen, hogy időben meg tudj állni.**

Ilyen veszélyforrás lehet:
- gyalogos,
- lerobbant autó,
- baleseti helyszín (korábbi karambol),
- kidőlt fa,
- az útra hullott rakomány,
- erdei vad stb.

Már az előző példákban is megfigyelhetted, hogy a fékút a sebességgel nem egyenesen, hanem négyzetesen arányos. Vagyis azonos körülmények között **kétszeres sebesség esetén a fékút négyszeres lesz.**

A száraz, jó minőségű úton vészfékező személygépkocsi fékútja viszonylag egyszerűen meghatározható, ha a km/h-ban mért sebességet 10-zel elosztod, majd a kapott értéket - a négyzetes arányosság miatt - önmagával megszorzod, végül ezt a részeredményt 2-vel elosztod. A táblázatban áttekintheted az így meghatározott fékutakat a személygépkocsi néhány jellegzetes haladási sebességének esetére.

![[1.7-fekut_sebesseg.png]]

A **fékúthoz** a folyamat elején mindig **hozzáadódik a reakcióidő alatt megtett út,** ami a **sebességgel egyenes arányban növekszik.** Az 1 másodperces reakcióidővel számolva ezt az úthosszt úgy kapod meg, ha a km/h-ban kifejezett sebességet méter/másodpercre (m/s) átváltod. A táblázatban megfigyelheted ennek az úthossznak az alakulását is a sebesség függvényében.

![[1.7-reakcioido_alatt_ut_sebesseg.png]]

Ebben a táblázatban pedig a két korábbi érték összegeként előálló **teljes féktávolság alakulását** figyelheted meg. S hogy mi ebből a tanulság, az egy jellegzetes veszélyhelyzettel világítható meg. Képzeld el, hogy egy megállóban álló autóbusz mellett akarsz elhaladni. Az autóbusz 12 méter hosszú. Autóddal éppen a busz hátuljának vonalába érsz, amikor egy gyalogos a busz előtt akar átmenni az úttesten, és éppen kilép a busz takarásából. A táblázatban jól látható, hogy 30 km/h-s sebességnél még van esélyed megállni, 50 km/h-nál pedig mar nincs. Meg akkor sem, ha a reakciód kifejezetten gyors lesz (pl. 0,5 másodperc az 1 helyett).

![[1.7-fektavolsag_sebesseg.png]]

## A jármű megcsúszása

Amikor a keresztirányú (kanyarodási) és hosszirányú (gyorsulási vagy lassulási) erők együttesen átlépik a gumiabroncsok tapadási határát, az autó megcsúszik. Attól függően, hogy az első vagy a hátsó tengelyek kerekeinek nagyobb a megcsúszási hajlama, lehet alul- vagy túlkormányzott a jármű.

A gépjármű **alulkormányzott** viselkedése esetén
1. előbb az **első, kormányzott kerekek csúsznak meg,**
2. ilyenkor a **jármű kormányozhatósága megszűnik,** és
3. **kitör a kanyarból.**

![[1.7-alulkormanyzott_jarmu.png]]

Ilyen esetben **gázelvétellel** szüntesd meg a vonóerőt. Ne próbáld **erős fékezéssel** lassítani a járművet, mert csak még később nyernéd vissza a kormányozhatóságot. Amikor a kormányzott kerék visszanyerte a tapadását, **hirtelen kormánymozdulatok nélkül irányítsd újra a helyes pályára** a járművet.

**Túlkormányzott járműviselkedés esetén**
1. előbb a **hátsó kerekek csúsznak meg,** majd
2. ilyenkor a jármű **megpördül** (kifarol).

![[1.7-tulkormanyzott_jarmu.png]]

Ezt a mozgást **ellenkormányzással** (a megcsúszás irányába végzett kormányzással) lehet csak megszüntetni.

Ezek a helyzetek rendkívül balesetveszélyesek. A **helyes kezelésük megfelelő lélekjelenlétet és nagy gyakorlatot kíván.** Jó, ha nem valós közlekedési helyzetben találkozol velük először, ezért a hasonló szituációk kezelését érdemes vezetéstechnikai pályán gyakorolni. A legjobb azonban az, ha körültekintő vezetéssel és a sebesség helyes megválasztásával az előfordulásukat előzöd meg.

Az autógyártók a kerekek oldalirányú megcsúszásából adódó veszélyhelyzetek megelőzésére fejlesztették ki az **elektronikus stabilizálóprogramot** (ESP). Az ESP a **jármű mozgásállapotát hasonlítja össze a járművezető által a kormánykerékkel kijelölt haladási iránnyal.**

Ha attól jelentős eltérést tapasztal, akkor igyekszik megakadályozni a fizikai határok átlépését, a jármű megcsúszását:
- a **motor hajtónyomatékának csökkentésével,**
- a **kerékfékek célzott működtetésével** és
- a legújabb járműveknél akár a **kormányzott kerekek elfordításával** is.

![[1.7-esp.png]]

A szerkezet működésbe lépését **sárga visszajelző lámpájának villogása** is jelzi. Ugyanez a lámpa világít folyamatosan, ha a rendszer meghibásodik, és így a működésére nem lehet számítani.

![[1.7-esp_off.png]]

Az ESP-rendszerek általában részben (leggyakrabban a kipörgésgátló funkciójuk) vagy egészben kikapcsolhatók, vagy a működési logikájuk módosítható. A műszerfalon a vezető számára ezt is visszajelzik (az ESP OFF lámpával).

## A megengedett legnagyobb sebesség

**Személygépkocsival,** motorkerékpárral, **3500 kg megengedett legnagyobb össztömeget meg nem haladó gépkocsival** a megengedett legnagyobb sebesség:

![[1.7-megengedett_legnagyobb_sebesseg.png]]

A felsorolt sebességhatárok a **maximálisan megengedett sebességeket** jelölik, aminél gyorsabban semmi esetre sem közlekedhetsz. A forgalomban részt vevő **jármű tényleges sebességet** ezen belül **minden esetben** az adott
- **forgalmi,**
- **időjárási** és
- **látási**
  
**viszonyoknak,** valamint az **útviszonyoknak** (az út vonalvezetésének, az útburkolat minőségének és állapotának) **megfelelően kell megválasztani.** Vezetőként vedd figyelembe a **jármű sajátosságait,** az **utasokat** és a **rakományt,** sőt **saját képességeid és állapotod** is.

> A **biztonságos és szabályos sebesség megválasztása a te felelősséged,** és ez alól még részlegesen sem mentesítenek sem az úton elhelyezett jelzések, sem az ajánlott vagy megengedett sebességhatárok.

## Sebességkorlátozások

Egyes forgalmi helyzetek szükségessé tehetik az egyébként, illetve az addig a pontig megengedett legnagyobb sebesség korlátozását.

### Sebességkorlátozás

A "Sebességkorlátozás" tábla azt jelzi, hogy a rajta megjelölt, km/h-ban értendő sebességnél nagyobb sebességgel haladni tilos. A **korlátozás a tábla vonalától hatályos,** ezért már jóval a **tábla előtt meg kell kezdeni a lassítást.**

A jelzőtáblával jelzett **sebességkorlátozást feloldja:**
- a "Sebességkorlátozás vége" jelzőtábla,
- a "Mozgó járművekre vonatkozó tilalmak vége" jelzőtábla,
- a következő útkereszteződés (vagy úttorkolat) kezdete, függetlenül attól, hogy az út melyik oldalán található,
- vasúti átjáróra érvényes sebességkorlátozás esetén a vasúti átjáró kezdete,
- a sebességkorlátozás hosszát vagy időszakát feltüntető kiegészítő táblán jelzett távolság vagy időszak vége.

![[1.7-sebessegkorlatozas_es_sebessegkorlatozas_vege_tablak.png]]

### Sebességkorlátozás kiegészítő táblákkal

A tábla alatt elhelyezett, hóesésre vagy esőzésre utaló kiegészítő tábla azt jelzi, hogy a sebességkorlátozás **csak a megjelölt időjárási körülmények vagy nedves útburkolat esetében érvényes.**

![[1.7-sebessegkorlatozas_eso_eseten1.png]]
![[1.7-sebessegkorlatozas_eso_eseten2.png]]

A tábla alatt elhelyezett kiegészítő jelzőtábla jelezheti, hogy a sebességkorlátozás bizonyos jármű-kategóriára vonatkozik.

![[1.7-sebessegkorlatozas_jarmu_kategoriara_vonatkozoan.png]]

Ha a "Sebességkorlátozás" tábla alatt **kiegészítő táblát** helyeznek el, amelyen egy **időszakot** határoznak meg, akkor a **korlátozás csak ebben az időszakban érvényes.** Így biztosíthatják például az úthoz közeli házakban lakó emberek éjszakai nyugalmát.

![[1.7-sebessegkorlatozas_idoszak1.png]]
![[1.7-sebessegkorlatozas_idoszak2.png]]

### "Gyermekek" tábla

A **"Gyermekek"** veszélyt jelző tábla után érdemes a **sebességet csökkenteni,** és **figyelmesebben közlekedni.**

Amennyiben a jelzőtábla alatt elhelyezett kiegészítő tábla **úthosszt jelöl meg, az így meghatározott útszakaszon** - ha a közúti jelzésekből más nem következik - **legfeljebb 30 km/h sebességgel szabad közlekedni.** A korlátozás nem közvetlenül a jelzőtáblától kezdődően, hanem a veszély helyétől a kiegészítő táblán jelzett hosszúságú útszakaszon érvényes.

![[1.7-gyermekek_tabla1.png]]
![[1.7-gyermekek_tabla2.png]]

### Lakott területen és lakott területen kívül

A "Sebességkorlátozás" jelzőtábla **jelezhet**
- lakott területen **50 km/h-nál,**
- lakott területen kívül **90 km/h-nál**
  
**nagyobb sebességet is.** Vagyis a tábla ilyenkor az útra egyébként megengedett maximális sebességnél nagyobbat engedélyez. Ez a lehetőség viszont **csak a következő járművekre** vonatkozik:
- a személygépkocsikra,
- a motorkerékpárokra és
- a 3500 kg megengedett legnagyobb össztömeget meg nem haladó tömegű gépkocsikra.

![[1.7-sebessegkorlatozas_lakott_teruleten_es_lakott_teruleten_kivul.png]]

### "Sebességkorlátozás" tábla "Lakott terület kezdete" táblával

Ha a **"Sebességkorlátozás" jelzőtáblát a "Lakott terület kezdete" jelzőtáblával** együtt helyezik ki, a sebességkorlátozás hatálya a **lakott terület egészére kiterjed.**

![[1.7-sebessegkorlatozas_tabla_lakott_terulet_kezdete_tablaval.png]]

> Az így kihelyezett sebességkorlátozó tábla hatályát csak a **lakott terület vége tábla oldja fel!**

## Övezetre vonatkozó tiltótáblák

A különböző „övezet”, „zóna” jelentésű táblák hatálya az övezet végéig
tart.

A "Korlátozott sebességű övezet" csak sebességkorlátozást ír elő. **Egyéb tilalom hiányában várakozhatsz és megállhatsz a területen,** sőt a sebességhatár megtartása mellett akár **előzhetsz is.**

![[1.7-korlatozott_sebessegu_ovezet_tabla.png]]

A "Korlátozott sebességű övezet vége" jelzőtábláig **tilos az úton a táblán megjelöltnél nagyobb sebességgel haladni.**

**Nagyon figyelj** arra, hogy az **ilyen táblákat észrevedd** és tudatosítsd! **Ha lemaradsz róluk, nem kapsz újabb jelzést** sem arról, hogy ilyen zónában haladsz, sem arról, hogy ezt a korlátozott sebességű övezetet elhagytad. Ha pedig utadat megszakítod a zónában, akkor is emlékezned kell a korlátozásra, ha azt csak órákkal, esetleg napokkal később folytatod.

![[1.7-korlatozott_sebessegu_ovezet_vege_tabla.png]]

> A lassú haladás nem azonos a biztonságos haladással. Indokolatlanul lassan az halad, aki sebességével annak ellenére akadályozza a többi közlekedőt, hogy erre semmilyen körülmény nem kényszeríti. Az indokolatlanul lassú, a **forgalmat akadályozó haladást a KRESZ is tiltja.**

A forgalom folyamatosságának érdekében
- a szabályok betartásával,
- az időjárási, a forgalmi és az útviszonyok figyelembevételével és
- a saját képességeidnek a helyes megítélésével
  
lehetőleg tartsd a megengedett legnagyobb sebességet.

Tanulóvezetőként, majd kezdő vezetőként eleinte lassabb tempóval fogsz haladni, de idővel, ahogy tapasztaltabb leszel, egyre könnyebben veszed fel a forgalom ritmusát.

## Kötelező legkisebb sebesség, kapaszkodósáv

### "Kötelező legkisebb sebesség" jelzőtábla

Vannak olyan forgalmi helyzetek, amelyekben fontos, hogy lassan haladó járművek ne akadályozzák a forgalmat. Ezt a **"Kötelező legkisebb sebesség"** utasítást adó jelzőtáblával lehet jelezni a járművezetők részére.

![[1.7-kotelezo_legkisebb_sebesseg_tabla1.png]]
![[1.7-kotelezo_legkisebb_sebesseg_tabla2.png]]

A tábla azt jelzi, hogy az **úton legalább a rajta megjelölt sebességgel kell haladni.** Ez alól kivétel, ha ez a sebesség a forgalmi, időjárási, látási vagy útviszonyok miatt a személy- és vagyonbiztonságot veszélyeztetné. **Tilos** az útszakaszra (forgalmi sávra) **olyan járművel ráhajtani, amely** bármely okból **nem képes** a táblán **megjelölt sebességértéket elérni.** A jelzőtábla hatályát csak a **"Kötelező legkisebb sebesség vége"** tábla oldja fel.

![[1.7-kotelezo_legkisebb_sebesseg_vege_tabla.png]]

> **A "Kötelező legkisebb sebesség" tábla nem tiltja a megállást.**

### "Kapaszkodósáv" jelzőtábla

A **"Kapaszkodósáv"** tábla is jelezheti azt a sebességértéket, amelynél **kisebb tempóval haladó jármű köteles** ezt a kiegészítő sávot **igénybe venni.** Ha a táblán nincs megjelölve sebességérték, akkor
- **lakott területen a 40 km/h-nál,**
- **lakott területen kívül pedig a 70 km/h-nál**
  
**lassabban** haladók kötelesek a kapaszkodósávra hajtani.

> A kapaszkodósáv melletti sáv(ok)ra **tilos ráhajtani olyan járművel, amelynek** a jogszabályban előírt **megengedett legnagyobb sebessége nem éri el a táblán előírt értéket.**

![[1.7-kapaszkodosav_tabla_sebessegertek_nelkul.png]]

![[1.7-kapaszkodosav_tabla_sebessegertekkel.png]]

![[1.7-kapaszkodosav_tabla_kotelezo_legkisebb_sebesseg_megadasaval.png]]

![[1.7-kapaszkodosav_tabla_kotelezo_legkisebb_sebessegek_megadasaval.png]]

## A sebességtartó berendezés (tempomat)

Előfordulhat, hogy hosszabb útszakaszon - például autópályán, autóúton - **azonos sebességet kell tartanod** a járművel. Ez
- egyrészt **fárasztó** (a gázpedál állásával folyamatosan alkalmazkodni kell a folyton változó menetellenállásokhoz),
- másrészt **"el is feledkezhetsz magadról".** Ilyenkor hol lassabban, hol pedig gyorsabban autózol az eredeti szándékodnál vagy akár a megengedett sebességnél.

Hasznos segítőtársad lehet az egyre több járműbe beszerelt sebességtartó berendezés, a **tempomat.** Ez a szerkezet a **jármű sebességét igyekszik** a motor terhelésének szükség szerinti változtatásával (egyes típusok akár fékezéssel is) **a vezető által beállított értéken tartani.**

**A tempomat kezelőelemeivel lehetséges:**
- a sebesség beállítása, növelése vagy csökkentése,
- az utoljára használt sebességérték ismételt "előhívása",
- az adott sebesség tartásának vagy az egész berendezés működésének a kikapcsolása.

A sebességtartás kikapcsol akkor is, ha a fékre lépsz (egyes típusok esetén pedig sebességváltáskor, illetve a tengelykapcsoló pedál lenyomására is). Ha bekapcsolt sebességtartásnál a gázpedálra lépsz, akkor azzal **átmenetileg felülbírálhatod** a tempomatot. Ha lelépsz a gázról, akkor a jármű ismét felveszi a beállított sebességet, és azzal halad tovább.

> A (nem távolságtartó) **tempomat nem érzékeli a forgalmi helyzetet, a többi járművet vagy bármely más akadályt.** Emiatt a vezetőnek a berendezés működése esetén is **teljes figyelemmel kell vezetnie,** és **szükség esetén be kell avatkoznia.**

## A sebesség ellenőrzése

> A **gyorshajtás ellenőrzését** a rendőrség **sebességmérő eszközökkel** (traffipaxokkal) végzi.

A járművek elhaladási sebességének ellenőrzésére szolgáló **sebesség-ellenőrző berendezés fix telepítését** - a berendezéstől számított észszerű távolságra - **"Közúti forgalom ellenőrzése"** táblával kell jelezni.

Az átlagsebesség-ellenőrző rendszerrel ellátott útszakasz kezdetét a **"Közúti forgalom ellenőrzése"** tábla jelzi, az ellenőrzött útszakasz végét pedig a **"Közúti forgalom ellenőrzésének vége"** tábla.

![[1.7-kozuti_forgalom_ellenorzese_tabla.png]]

![[1.7-kozuti_forgalom_ellenorzesenek_vege_tabla.png]]

A **rendőrség a táblák hatályán kívül is ellenőrizheti** a közlekedők sebességét, hiszen a vonatkozó szabályok betartása mindenhol kötelező. A közúti ellenőrzésben részt vevő járművet olyan helyen is el lehet helyezni, ahol egyébként megállni és várakozni tilos.

> **Tilos a hatósági sebesség-ellenőrzés megakadályozása és az ellenőrzés eredményének befolyásolása.**

A **szabálysértési bírság magas** lehet, sőt a szabálysértés
elkövetéséhez használt eszközt is lefoglalják.

**A traffipaxokat előjelző** (passzív) **eszközök használata Magyarországon nem tiltott.**

> A sebességmérő berendezés működését **zavaró eszköz használata** a járművezetőben **hamis biztonságérzetet kelt,** miközben a nagyobb haladási sebességek miatt valójában **növeli a balesetek bekövetkezésének valószínűségét.**

Ne felejtsd, hogy a **sebességhatárokat** es a **sebességkorlátozásokat** a megfelelő tudás es tapasztalatok birtokában nem a büntetések kiszabása, hanem a **közlekedés biztonsága érdekében határozzák meg.**

## Az objektív felelősség

**Nem minden esetben állítanak meg a helyszínen** akkor, amikor észlelik és dokumentálják egy közlekedési szabály megsértését. **Büntetésre** azonban **ilyenkor is számíthatsz:** az erről szóló határozat postai úton érkezik az üzemben tartó levelezési címére. Ilyen esetben az **objektív felelősség körében** bírálják el a
szabálysértést.

> Az **objektív felelősség azt jelenti, hogy** alapesetben a **gépjármű üzemben tartója** (aki lehet azonos a tulajdonossal, de különbözhet is attól) **felel a járművel elkövetett szabálysértésekért.**

![[1.7-objektiv_felelosseg.png]]

Ez alól az **üzemben tartó** csak **akkor mentesülhet, ha valaki más** teljes bizonyító erejű magánokiratban **elismeri,** hogy a szabálysértés elkövetésének időpontjában **ő vezette a gépjárművet.**

## Követési távolság

A **megfelelő** követési távolságot:
- a jármű **sebessége,** valamint
- az **út- és látási viszonyok**

befolyásolják.

> **Mindig tartsd a biztonságos követési távolságot.** Ez azt jelenti, hogy egy másik jármű mögött haladva **legalább olyan távolságot kell tartanod, hogy** annak **hirtelen fékezése esetén még biztonságosan meg tudj állni mögötte.**

## Legkisebb követési távolság

### "Legkisebb követési távolság" tábla

A tábla azt jelzi, hogy az úton a járműveknek tilos a táblán megjelöltnél kisebb távolságban követniük egymást.

A tábla az **előzést nem tiltja.**

![[1.7-legkisebb_kovetesi_tavolsag_tabla.png]]

### Nagy tömegű járművek részére

A tilalom az egymást követő járművek közül csak a 3500 kg-ot meghaladó megengedett legnagyobb össztömegű tehergépkocsikra, valamint vontatókra, mezőgazdasági vontatókra és lassú járművekre vonatkozik.

![[1.7-legkisebb_kovetesi_tavolsag_nagy_tomegu_jarmuvek_reszere_tabla.png]]

## Az adaptív sebességtartó rendszer

Az adaptív sebességtartó (adaptív tempomat) a **hagyományos sebességtartó berendezés továbbfejlesztett változata.** Automatikusan tartja a vezető által beállított sebességet, radarral és/vagy lézerrel figyeli a jármű előtti területet.

Ha a beállított sebességgel utoléred az előtted haladó járművet, a rendszer **lelassít, hogy az előre meghatározott követési távolság megmaradjon,** majd felveszi a másik jármű sebességét. A **kívánt követési távolság több fokozatban** állítható be. Amikor az út ismét szabaddá válik, a rendszer visszagyorsít a beállított sebességre.

A hagyományos sebességtartó tempomathoz hasonlóan a sebességtartást fékezéssel kikapcsolhatod, vagy gyorsítással átmenetileg felülbírálhatod. Az adaptív sebességtartó berendezés használata különösen autópályákon és autóutakon hasznos és ajánlott.

> Az adaptív tempomat használata esetén is **folyamatosan figyelj az útra, a forgalomra és a vezetésre.** Az erős **havazás** vagy **esőzés befolyásolhatja a rendszer működését,** és megakadályozhatja a működését. Ezt, illetve a rendszer meghibásodását, visszajelző lámpa vagy szöveges értesítés jelzi a műszerfalon. Ilyenkor egyáltalán nem számíthatsz a rendszer működésére.

## Megállás az úttest szélén a gyakorlatban

A vészhelyzetek kivételével a megállás kivitelezése mindig azonos: válassz egy biztonságos helyet, és alkalmazd a "körültekintés, irányjelzés, manőver" technikát.

1. Nézz a **tükrökbe,** szükség szerint a **holtterekbe,** és adj **irányjelzést jobbra.**

2. **Kormányozd** az autót óvatosan a **járdaszegély felé,** ügyelve arra, hogy a járdaszegély megközelítésekor ne ütközz neki.

3. A megfelelő időben helyezd at lábfejed a **gázpedálról a fékpedálra.** Alkalmazd a **progresszív fékezés szabályát:** először csak enyhe nyomást gyakorolj a fékpedálra, majd ahogy lassul az autó, növeld fokozatosan a nyomást.

4. **Mielőtt teljesen megállna az auto, a bal lábaddal nyomd be a tengelykapcsoló pedált a padlóig, hogy a motor ne fulladjon le.** A zökkenőmentes megálláshoz csökkentsd a fékpedálra gyakorolt nyomást, mielőtt az autó teljesen megállna. Megfelelő gyakorlással meg fogsz tudni állni a járdaszegéllyel párhuzamosan úgy, hogy a kormány is egyenesben áll.

5. **Húzd be a rögzítőféket,** kapcsold ki az irányjelzőt. A **váltót tedd üres állásba,** majd állítsd le a motort.

6. A **motor leállításához** fordítsd el a kulcsot az óramutató járásával ellentétes irányba (1. állás). Ha kiszállsz az autóból, fordítsd 0. állásba, majd húzd ki az indítókulcsot, és a kormány kattanásig történő elmozdításával **zárd be a kormányzárat.**

## A fékberendezések bemutatása

A gépkocsik talán legfontosabb biztonsági rendszere a fékberendezés. Ezzel
- a **jármű sebessége csökkenthető,**
- a jármű **megállítható,** illetve
- az álló jármű **rögzíthető.**

A fékekre vonatkozó előírások a gépkocsikon **üzemi, biztonsági es rögzítőfék jelenlétét követelik meg.** Az **üzemifék-rendszer magában foglalja** a **biztonságifék-rendszert** is.

![[1.7-uzemi_fek.mp4]]

Az **üzemi fék lábbal** működtethető, a jármű **összes kerekére hat,** és képes a mozgó autót előírt hatásossággal **lassítani** és **megállítani.**

![[1.7-rogzitofek.mp4]]

A **rögzítőfék** alapvető rendeltetése az álló jármű **rögzítése, elgurulásának megakadályozása** (a vezető távollétében is).

## A fékberendezés részei

Ismerd meg a fékberendezések részeit!

![[1.7-fekberendezes_reszei1.png]]

1. **Fékpedál**
   
2. **Fékrásegítő**
   
3. **Főfékhenger**
   
4. **Fékfolyadéktartály**

![[1.7-fekberendezes_reszei2.png]]

5. **Első fékkör** (piros)
   
6. **Első kerékfékszerkezet**
   
7. **Hátsó fékkör** (kék)
   
8. **Hátsó kerékfékszerkezet**
   
9. **Kézifékkar és -mechanizmus** (zöld)

A fékpedál lenyomásakor a **hidraulikus rendszer** nyomást közvetít az első és a hátsó kerékfékek felé, amelyek lassítják vagy megállítják az autót. Az üzemifék-rendszerben elhelyezett **fékrásegítő** feladata, hogy **csökkentse a fékpedál lenyomásának erőszükségletét.** Ez kíméli a vezetőt, és vészfékezés esetén - a vezető fizikumától függetlenül - lehetővé teszi a legnagyobb fékhatás beállítását. A fékrásegítő csak járó motor mellett üzemel: ha a motor leáll, lefullad, akkor előbb-utóbb jóval nagyobb erőt kell kifejteni a fékpedálra az azonos fékhatás elérése érdekében.

A **fékfolyadéktartály** a **fékfolyadékszint ingadozásának kiegyenlítésére és ellenőrzésére** szolgál.