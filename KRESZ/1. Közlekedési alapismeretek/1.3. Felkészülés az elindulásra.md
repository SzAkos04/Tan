---
title: 1.3. Felkészülés az elindulásra
tags:
  - Kresz
---

# 1.3. Felkészülés az elindulásra

Ebben a modulban megismerkedhetsz:
- a jármű napi első elindulás előtti ellenőrzésének folyamatával, lépéseivel,
- az elindulás előtti óvintézkedésekkel,
- a motor beindításának folyamatával, valamint
- a tengelykapcsoló és a sebességváltó használatával.

## Elindulás előtti napi teendők

**Autóvezetőként a te felelősséged** a vezetés megkezdése előtt ellenőrizni, hogy **járműved alkalmas-e** a közúti forgalomban való részvételre.

Tudnod kell, hogy a **napi első elindulás előtt,** az adott körülmények (elindulás helyszíne, időjárási, látási viszonyok, forgalom a járműved körül stb.) között elvégzendő **gyors ellenőrzés során** mit és hogyan kell megvizsgálnod. Ez nemcsak a sikeres vizsgádhoz lesz szükséges, hanem a későbbiekben is. Különösen fontos az ellenőrzés, **ha új, ismeretlen autót fogsz vezetni.**

Például:
- céges autót,
- megosztós vagy bérautót,
- barátok, rokonok autóit.

Ilyenkor mindig szánj időt az ülés, a fejtámla és a tükrök gondos beállítására, és ismerkedj meg a jármű kezelőszerveivel és működésével, funkcióival is.

### KRESZ szerinti kötelező ellenőrzés az elindulás előtt

**A napi első elindulás előtt ellenőrizd:**

![[1.3-kotelezo_ellenorzes.png]]

1. A rendszámtáblák meglétét és tisztaságát
2. Az autó világító- és fényjelző berendezéseit
3. A kormányberendezést
4. A gumiabroncsok állapotát
5. A fékberendezés működését

### Teendők meghibásodás esetén, további ellenőrzések

Ha az **autódnak** valamelyik **biztonsági berendezése meghibásodott, a közúti forgalomban csak akkor vehetsz részt** vele, ha a meghibásodást **kijavították,** illetve **megszüntették.**

A KRESZ a biztonsági berendezések napi ellenőrzését írja elő.
Ezenkívül azonban **érdemes még ellenőrizni**
- az üzemanyagszintet,
- az autó fűtő-szellőztető rendszerét,
- az első és hátsó ablaktörlőket,
- a szélvédőmosó folyadék szintjét.

Havonta ellenőrizd a hűtőfolyadék szintjét és néhány ezer kilométerenként a motor olajszintjét is.

> **Ha te** vagy az autó **üzemben tartója, nem engedheted** meg, hogy a **vezető a meghibásodott járművel elinduljon.**

## A rendszámtábla ellenőrzése

### Mi az a rendszám?

A rendszám a **gépkocsi hatósági jelzése,** egy **betűkből és számokból álló sorozat,** amely a **jármű egyedi azonosítója.**

Az újonnan forgalomba helyezett gépjárművek az **Európai Unió jelképével ellátott rendszámtáblát** kapnak, amihez az első szélvédő jobb alsó sarkába felragasztandó **regisztrációs matrica** is tartozik.

A regisztrációs matrica a személygépkocsi, tehergépkocsi, autóbusz és vontató **járműnyilvántartásba történő vételét és a hatósági jelzés valódiságát igazolja.** Az ilyen EU-s rendszámtábla érvénytelen a regisztrációs matrica nélkül.

### A rendszámtáblával kapcsolatos kötelezettségek

A rendszámra vonatkozó előírások:
- Kizárólag a **gyárilag kijelölt helyre** szabad **elhelyezni,** és megfelelően **rögzíteni** kell.
- **Tilos** megváltoztatni, arra **jogosulatlan személynek eltávolítani.**
- Mindig **jól olvashatóan és tisztán** kell tartani.
- Szigorúan **tilos letakarni,** illetve **nehezen olvashatóvá tenni.**
- Hátul **ki kell világítani** éjszaka, illetve rossz látási viszonyok között - ezt a célt szolgálja a helyzetjelzőkkel együtt felkapcsolódó rendszámtábla-világítás.

> Szemrevételezéssel ellenőrizd az **első** és a **hátsó** rendszámtábla meglétét, olvashatóságát, tisztaságát, a megfelelő rögzítettséget.

### A rendszámtáblák típusai

Jelenleg két típusú rendszámtábla van használatban:

#### Régi rendszámtábla

![[1.3-rendszam_regi.png]]

A rendszámtáblán alapvetően **három betű és három számjegy** áll.

Az Európai Unió zászlaját jelképező kék mezőben 12 sárga csillag
és egy fehér "H" betű található.

#### Újtípusú rendszámtábla

![[1.3-rendszam_uj.png]]

A rendszámtáblán alapvetően **négy betű és három számjegy** szerepel. A rendszám négy betűje **két-két betűre tagozódik, közöttük a magyar címer** látható. (Az első két betűnek két magánhangzónak vagy két mássalhangzónak kell lennie.)

Az Európai Unió zászlaját jelképező kék mezőben 12 sárga csillag és egy fehér "H" betű található.

---

Ezektől a formátumoktól az ideiglenes, illetve egyedi rendszámok eltérhetnek.

## A világítóberendezések ellenőrzése

**A napi első elindulás előtti ellenőrzéshez kapcsold be egyesével a világító- és jelzőberendezéseket.** Ellenőrizd, hogy
- **világít-e** az összes izzó, valamint hogy
- **tiszta és sérülésmentes-e** a fényszórók burkolata.

Amennyiben **útközben** arra leszel figyelmes, hogy **járműved valamelyik első vagy hátsó lámpája kiégett,** a következő a teendőd:
- A **menetirány szerinti jobb oldalon** lévő izzók kiégése esetén folytathatod utad, viszont **gondoskodj az izzó lehető legkorábbi cseréjéről.**
- A **menetirány szerinti bal oldalon** lévő izzók kiégése esetén **állj félre,** és a kiégett izzó kicseréléséig **ne folytasd az utad!** Járműved elégtelen kivilágítása veszélyforrást jelent közlekedési partnereidre nézve.

### Nappali menetjelző

Egyre több gépjárművön lehet eleget tenni a **nappali** (lakott területe kívüli) **kivilágítás kötelezettségének** a gyújtás bekapcsolásával automatikusan felkapcsolódó, általában LED-es nappali menetjelző lámpákkal.

![[1.2-elso_nappali_menetjelzo.png]]

### Helyzetjelző

Az elöl két fehér, hátul pedig két piros fényforrás az **autó helyzetének és szélességi méreteinek jelölésére szolgál.** A bekapcsolást követően győződj meg az izzók működéséről, valamint arról, hogy a **rendszámtábla világítása** is működik-e. A helyzetjelzők bekapcsolt állapotát zöld visszajelző lámpa (esetleg a velük együtt felkapcsolódó műszerfal-világítás) jelzi.

![[1.3-helyzetjelzo_jelzo.png]]

![[1.2-elso_helyzetjelzo.png]]

### Tompított fényszóró

A világításkapcsoló használatával kapcsold fel a tompított fényszórót is, és győződj meg megfelelő működéséről. Az autó tompított világítását **éjszaka és rossz látási viszonyok között, illetve lakott területen kívül nappal és jó látási viszonyok között is kötelező használni** (utóbbi esetben csak akkor, ha nincs a járművön nappali menetjelző lámpa). Felkapcsolt állapotáról a műszerfalon látható
visszajelző piktogram tájékoztat.

![[1.3-tompitott_fenyszoro_jelzo.png]]

Ma már számos járművön megtalálható a **bekanyarodási lámpa** (külön fényforrás vagy az egyik oldali ködfényszóró), ami **irányjelzés vagy kormányelfordítás hatására 40 km/h sebesség alatt akkor világít, ha a tompított vagy a távolsági fényszóró be van kapcsolva.**

Ha a forgalomban részt vevő **járműved** (a nappali menetjelzőn kívül is) **ki akarod világítani, a tompított fényszórót használd.** A tompított fényszórót a helyzetjelzők felkapcsolása után vagy azzal együtt tudod felkapcsolni, így ilyenkor is biztosított a jármű hátsó kivilágítása.

![[1.2-elso_tompitott_fenyszoro_helyzetjelzovel.png]]

### Távolsági fényszóró

A **távolsági fényszórót használni** - fényjelzés kivételével - **csak lakott területen kívül szabad, és ott is csak akkor, ha a többi** (szembejövő, előtted haladó) **jármű vezetőjét nem zavarod vele.** Bekapcsolni csak akkor lehet, ha a tompított fényszóró már be van kapcsolva. Általában a bal oldali bajuszkapcsolóval kapcsolható be és ki (húzással, illetve tolással), hogy a kezed ne kelljen levenni a kormányról.

Felkapcsolt állapotáról a műszerfalon **látható kék visszajelző** piktogram tájékoztat.

![[1.3-tavolsagi_fenyszoro_jelzo.png]]

![[1.2-elso_tavolsagi_fenyszoro_tompitott_fennyel_es_helyzetjelzovel.png]]

### Irányjelző

Az irányjelző működését a műszerfalon általában az iránynak megfelelő nyíl alakú, villogó, zöld színű lámpa jelzi. A **gyújtás bekapcsolása után** először a vezetőoldali irányjelző működését ellenőrizd, majd kapcsold be a jobb oldali irányjelzőt is. **Ha a villogás és a kattogás üteme a két oldalon megegyezik, akkor az irányjelzők jól működnek.** Az irányjelzőnek percenként 90 ± 30-at (60-120 között) kell villannia, ha azonban az egyik izzó kiég, a villanások (és a kattogás) üteme a **kétszeresére gyorsul.** Az is hibát jelezhet, ha az irányjelző egyáltalán nem kattog.

![[1.3-iranyjelzo_jelzo.gif]]

![[1.2-elso_iranyjelzo.gif]]

### Féklámpa

A gyújtás bekapcsolása után kérj meg valakit, hogy lépjen a fékpedálra, és ellenőrizd, világít-e mindhárom féklámpa. Ha **nincs segítő személy,** tolass olyan helyre, ahol visszatükröződik a féklámpa fénye, és a **tükörképben ellenőrizd a működését!** A féklámpa **működését nem jelzi visszajelző lámpa** a műszerfalon.

![[1.2-hatso_feklampa.png]]

### Tolatólámpa

Egyes autótípusok csak egy, mások két darab tolatólámpával rendelkeznek. Bekapcsolt gyújtás, de álló motor mellett tedd a váltót hátrameneti fokozatba, **és nézd meg, hogy világít(anak)-e a jármű hátsó részén a fehér színű tolatólámpa (tolatólámpák).**

![[1.2-hatso_tolatolampa.png]]

### Ködlámpa

A gépkocsik **ködlámpáit korlátozott látási viszonyok között** szabad csak használni. Különösen a hátsó ködlámpák esetén kell ügyelni arra, hogy a mögötted jövőket ne zavard feleslegesen az erős fénnyel. Nem minden autó rendelkezik első ködlámpákkal, a hátsó (egy vagy kettő) viszont kötelező felszerelés. Vedd figyelembe az ellenőrzésnél, hogy csak a helyzetjelzők felkapcsolása után lehet őket bekapcsolni, általában előbb az elsőt (ha van), aztán a hátsót.

Mindkét ködlámpa bekapcsolt állapotát visszajelző lámpa mutatja a műszerfalon. Az első ködlámpa visszajelzője zöld, a hátsóé borostyánsárga.

![[1.3-kodlampa_elso_jelzo.png]] ![[1.3-kodlampa_hatso_jelzo.png]]

![[1.2-elso_kodlampa_helyzetjelzovel.png]]

## A kormánymű ellenőrzése

**Ellenőrizd a kormány holtjátékát.**

A kormány holtjátékának azt nevezik, amikor a **kormánykerék** már **elfordul, de** az **első kerekek** még **nem mozdulnak** meg. A **holtjátékot** a kormány kerületen mérik: **legfeljebb 2-4 cm** lehet, ami a kormánykerék elfordulási szögében kifejezve 5-15 fok.

A holtjátékot úgy tudod ellenőrizni, hogy kezeddel először nagyobb kitérésű mozdulatokat végzel, majd egyre kisebb, ellentétes jobbra-balra tekeréssel mozgatod a kormánykereket, és közben a jármű első kerekét nézed. **Az a mozgás** lesz a kormánykeréken merve **a holtjáték,** amikor a **kormánykerék még mozog, de a jármű kerekei már nem.** A mai korszerű autókon általában csak nagyon kismértékű holtjátékkal fogsz találkozni.

**Ezután intenzíven mozgasd meg a kormánykereket** jobbra-balra. Ha nem hallasz recsegést, ropogást, illetve a kormány nem szorul és nem akad, a kormánymű jó.

A **szervokormánymű** megfelelő működését a motor beindítását követően az bizonyítja, hogy a szokásos erővel (könnyen) tekerhető a kormány. **Meghibásodására** a műszerfalon világító **visszajelző lámpa figyelmeztet,** de hibát jelez önmagában az is, ha **jelentősen megnő a kormányzáshoz szükséges erő.**

## A gumiabroncs ellenőrzése

### Ellenőrzés szemrevételezéssel

**Szemrevételezéssel vizsgáld meg mind a négy gumiabroncsot az alábbiak szerint:**
- **Épség:** látható-e rajtuk bármilyen **sérülés?**
- **Nyomás:** megfelelő-e bennük a **levegőnyomás** (ránézésre nem laposak-e)?
- **Profilmélység: a barázdák mélysége** eléri-e a teljes
futófelületen az előírt **minimális 1,6 millimétert?**

### Levegőnyomás ellenőrzése

A **levegőnyomást lehetőleg hetente egyszer műszerrel is ellenőrizd,** lehetőség szerint reggel, indulás előtt, de semmi esetre sem hosszabb, nagy sebességgel megtett út után. Ez azért fontos, mert **csak hideg abroncs esetén kapsz hiteles eredményt.**

Járműved **ideális keréknyomását a jármű gyártója határozza meg.** A gumiabroncs optimális nyomásértékét a gépjárműre (az ajtóoszlopra vagy a tanksapka fedelének belső oldalára) ragasztott címkén tüntetik fel, illetve a kezelési útmutatóban is megtalálható.

Az előírt nyomást külön megadják
- az első és a hátsó kerekekre,
- a kis és nagy terhelési állapotokra, illetve
- a járműre felszerelhető különböző abroncsméretekre is.

![[1.3-kereknyomas_utmutato.png]]

### Futófelület és kopás ellenőrzése

A gumiabroncsokat gyártáskor ellátják úgynevezett **kopásjelzőkkel.** Erre azért van szükség, hogy a minimálisan szükséges profilmélységet (1,6 mm) **szemrevételezéssel** is könnyen **ellenőrizni** lehessen. Vagy TWI felirat, vagy egy kis háromszög található a gumi oldalán ott, ahol a kopásjelző található a gumiabroncs mintázatának hornyában.

**Ha a futófelület és a kopásjelző egy magasságba kerül,** a **gumiabroncs** már **nem használható** tovább.

![[1.3-gumiabroncs_kopasjelzo_haromszog.png]]
A kopásjelző helyét jelző háromszög

![[1.3-gumiabroncs_kopasjelzo_twi.png]]
A kopásjelző helyét jelző "TWI" felirat

![[1.3-gumiabroncs_kopasjelzo_hornyban.png]]
A kopásjelző a gumiabroncs hornyában

### Rendellenes gumiabroncskopások

- **Túl alacsony** guminyomás esetén a gumiabroncs **két széle kopik jobban.**

![[1.3-gumiabroncs_kopas_ket_szele.png]]

- **Túl magas** nyomás esetén a futófelület **közepe kopik jobban.**

![[1.3-gumiabroncs_kopas_kozepe.png]]

- A gumiabroncs **egyik szélének kopása** általában **futómű-beállítási hibára** utal.

![[1.3-gumiabroncs_kopas_egyik_szele.png]]

- Úgynevezett **"kagylós" kopás** alakul ki, ha a **lengéscsillapító hibás.**

![[1.3-gumiabroncs_kopas_kagylos.png]]

## Az üzemi fék ellenőrzése

A „B” kategóriás jogosítvánnyal vezethető személygépkocsik és kishaszonjárművek **üzemifék-rendszere** általában **hidraulikus.** Ez azt jelenti, hogy a lábaddal kifejtett fékezőerőt a fékfolyadék közvetíti a kerékfékszerkezetbe, ahol ennek hatására a megfelelő súrlódófelületek egymáshoz nyomódnak. Az elindulás előtti ellenőrzés során meg kell győződnöd róla, hogy a rendszer jellemző hibajelenségei nem jelentkeznek.

1. Bal lábbal **nyomd ütközésig** a **tengelykapcsolót.**

2. Jobb lábbal **lépj** rá a **fékpedálra,** és tartsd lenyomva.

A két pedál egymáshoz viszonyított állásából következtethetsz a fékpedál megtett útjára.

Megfelelő működés esetén a fékpedál a **teljes út felső harmadánál elkezd felkeményedni, kétharmadánál nem lehet tovább benyomni,** és folyamatos nyomás hatására sem „puhul fel”, nem megy lejjebb.

Jellegzetes **hibajelenségek:**
- Ha a **fékpedál rugalmasan, a teljes pedálúton benyomható,** és nem, vagy csak többszöri lenyomás után keményedik fel, akkor az **autó fékrendszerébe** valószínűleg **levegő jutott.** (A jelenség oka, hogy a fékfolyadékkal ellentétben a levegő összenyomható.)
- Ha a fékpedál felkeményedik ugyan, de folyamatosan nyomva, némi idő elteltével **felpuhul, és ütközésig be tudod nyomni,** akkor a fékrendszer tömítése nem tökéletes, a fékfolyadék el tud szivárogni.
- Ha a fékpedált szinte **ellenállás nélkül,** ütközésig be tudod nyomni, akkor a rendszerből **tömítetlenség miatt elfolyt a fékfolyadék.**
- Ha a **fékpedál útja hosszabb** a megszokottnál, és az **autó fékútja megnövekedett,** akkor **meghibásodott az egyik fékkör.**

A fékrendszer meghibásodására általában annak **piros színű figyelmeztető lámpája** is felhívja a figyelmet.

A fékrendszer ellenőrzése akkor válik teljessé, ha az elindulást követően, kis sebességnél meggyőződsz róla, hogy a **fékpedál lenyomása esetén a megszokott fékhatást** tapasztalod: ez a fékpróba. Ennek során ugyanakkor légy tekintettel a forgalmi viszonyokra is, elsősorban a mögöttes forgalomra.

> **Hibás fékrendszerrel** soha **ne indulj el,** ha pedig útközben észleled a hibát, **ne közlekedj tovább!** Kérd szakember segítségét a hiba elhárításához!

A fékfolyadéktartály a motortérben található, a vezetőtér közelében. Átlátszó műanyagból készül, így a folyadékszint a fedél felnyitása nélkül is ellenőrizhető. A fékfolyadékszint veszélyes mértékű csökkenésére általában a fékrendszer figyelmeztető lámpája is felhívja a figyelmet.

A fékfolyadék utántöltésénél kizárólag a járműtípushoz előírt fékfolyadékot használd.

**A fékfolyadék a környezetre káros anyag. Ezt annak használatakor, tárolásakor, utántöltésekor figyelembe kell venni!**

## A kézifék ellenőrzése

Húzd be a kéziféket úgy, hogy meg tudd számolni a kattanásokat. A kézifék beállítása akkor **jó,** ha a kattanások száma **3 és 6 között** van.

![[1.3-kezifek_szerkezete.mp4]]

A kéziféket **akkor engedd ki,** amikor már **lenyomtad a lábféket,** nehogy elguruljon az autó.

Ha elinduláskor **elfelejted kiengedni** a kéziféket,
- az **autó** motorja **lefullad,**
- vagy az autó csak **nehezen** - a normál induláshoz képest jóval nagyobb gázadással - **tud elindulni.**

> A kéziféket **menet közben csak indokolt esetben** szabad használni, például az üzemi fék teljes meghibásodásakor. **Ekkor** hasznos lehet a gyengébb vagy hiányzó üzemifék-hatás kiegészítése a **kézifék** és a **motorfék együttes használatával.**

Ha az autódban **elektromos működtetésű rögzítőfék** van, akkor ismerd meg annak **működési sajátosságait,** mert azok jelentős mértékben eltérhetnek a hagyományos, mechanikus rögzítőféknél tapasztaltaktól.

Ilyenek lehetnek
- az **automatikus rögzítés** a motor leállításakor,
- az **automatikus oldás** az elinduláskor, valamint
- **menet közben** működtetve a mechanikus működtetésű rögzítőféknél **jóval erősebb fékhatás,** ami akár vészfékezésre is alkalmas.

## A műszerfal ellenőrzése

![[1.3-muszerfal.png]]

A **műszerfal visszajelző lámpáinak színe fontos** információkkal szolgál.
- A **piros** színűek felkapcsolódása jellemzően olyan hibára, rendellenességre vagy üzemállapotra hívja fel a figyelmet, amellyel **azonnal meg kell állni,** illetve **nem szabad elindulni.**
- A **sárga** szín általában **ellenőrzésre** figyelmeztet, megváltozott üzemállapotra utal, illetve **olyan meghibásodást** jelezhet, amellyel - a **mielőbbi kijavításig** - **még tovább közlekedhetsz.**
- A **kék,** illetve **zöld** visszajelzések egy adott funkció **bekapcsolt állapotát,** illetve **működését** jelzik.

Amennyiben a motor beindítása után **nem világít piros fényű visszajelző lámpa** a műszerfalon, az autó **üzemképes és indulásra kész.**

**Ha** elindulás előtt felkapcsolva marad, vagy **menet közben a műszerfalon felgyullad valamelyik piros lámpa,** az olyan **meghibásodásra utal,** amely
- károsíthatja a motort, vagy
- veszélyeztetheti a biztonságodat és másokét is.

Ezert ilyen esetekben **ne indulj el.** Ha már haladsz, az **első lehetőségnél állj meg.**

Ha menet közben észlelsz meghibásodást, a következőképpen járj el:
1. **Meghibásodás észlelése**
2. **Az első lehetőségnél állj meg**
3. **Kapcsold be a vészvillogót**

![[1.3-veszvillogo.png]]

## Óvintézkedések elindulás előtt

**Tartsd rendben a járműved.**
- **Ne ragassz** felesleges matricákat az **ablakokra.**
- **Ne akassz** himbálódzó figurákat a **visszapillantó tükörre.**
- Semmilyen tárgyat **ne hagyj rögzítetlenül** az autóban.

**A járműben elhelyezett tárgyak vezetés közben elmozdulhatnak, ami elvonhatja a figyelmed a vezetésről.** Ellenőrizd, hogy a padlón sincs-e olyan tárgy (például gyermekjáték vagy üdítős flakon), amely ide-oda gurulhat menet közben. Ezek a **pedálok alá is begurulhatnak,** és akadályozhatják azok rendeltetésszerű használatát.

Az autóvezető feladata, hogy indulás előtt ellenőrizze, megfelelően **csukva vannak-e az ajtók.** Ebben segítségedre lehet a műszerfalon lévő visszajelző piktogram, ami világít, ha valamelyik ajtó nincs becsukva. Rosszul becsukott ajtó esetén
- **rezgés hallható,**
- magasabb sebességnél pedig **süvít a menetszél.**

Ezek a jelenségek biztos jelei annak, hogy az ajtót nem a második
kattanásig csukták be.

> A rosszul becsukott ajtók komoly veszélyforrást jelentenek, mivel **menet közben váratlanul kinyílhatnak,** csakúgy mint a nem megfelelően lezárt motorháztető és csomagtartófedél.

## Az autó elindítása előtti teendők

> 1. Az indítókulcs elfordítása előtt **ellenőrizd,** hogy
> - a **kézifék be van-e húzva** végállásig, és
> - a **sebességváltó kar üres állásban** van-e.
> 2. **Nyomd be a tengelykapcsoló pedálját** ütközésig. Különben ha az autó sebességben van, illetve a kézifék nincs megfelelően behúzva, a **motor beindításakor az autó** váratlanul **megugrik.**

![[1.3-kezifek_behuzasa.png]]

![[1.3-sebessegvalto_kar_uresbe.png]]

![[1.3-tengelykapcsolo_benyomasa.png]]

A korábban tanultak szerint már meggyőződtél arról, hogy
- a **szükséges iratok** nálad vannak,
- a jármű **műszakilag megfelelő** állapotban van,
- az **ülésed,** a **fejtámlád,** a **kormány** és a **tükrök** beállítása rendben van,
- álló helyzetben már **megbízhatóan kezeled** a pedálokat, kezelőszerveket.

## A tengelykapcsoló

### Használata

**Problémamentesen** kell tudnod használni a tengelykapcsolót **anélkül, hogy a lábadra néznél.**
1. Tedd a bal lábad a tengelykapcsoló pedálra. Nyomd le teljesen (ütközésig). Ezzel oldod a kapcsolatot a motor és a sebességváltómű között. Erre
- **elinduláskor,**
- **sebességváltáskor** és
- **közvetlenül megállás előtt** van szükség.

2. Ezután **egyenletesen engedd fel** a pedált - érezni fogod, ahogyan a rugóerő felfelé tolja a lábad.

![[1.3-tengelykapcsolo.mp4]]

A teljes pedálútnak csak egy **kis szakasza gyakorol észrevehető hatást az autóra.** Induláskor, illetve ha nagyon kis sebességgel haladsz, ennek a **tartománynak az alján** meg kell találnod azt a pontot, ahol a **tengelykapcsoló "fog".**

Ez a pont azt az állapotot jelzi, amikor a két tengelykapcsoló tárcsa éppen csak érintkezik, ezert elcsúsznak egymáson. Ha a tengelykapcsoló pedált ezen pont fölé engeded, a tárcsák egyre inkább összeszorulnak, összekapcsolódnak, és a motor meghajtja az autó kerekeit.

### Rendellenességek

#### A tengelykapcsoló „csúszása”

A használat következtében a **tengelykapcsoló betétei kopnak.** A kopás eredményeként a tengelykapcsoló pedál **holtjátéka csökken.** Egy idő után bekövetkezik az az állapot, amikor a tengelykapcsoló **folyamatosan "csúszni" kezd.** Ezt **megelőzően már erőteljes gyorsításkor is észlelhető** ez a tünet, ami figyelmezteti a vezetőt a műszaki hibára: a motor gyorsul, hangosabbá válik, de az autó nem követi ezt a megszokott mértékben, mert a motor erejét a kopott tárcsák már nem képesek átadni a hajtásláncnak.

Ha a tengelykapcsolónak **nincs holtjátéka** (vagyis csúszik), akkor a **motor és a sebességváltómű közötti kapcsolat nem tökéletes.**

#### Amikor a tengelykapcsoló „nem emel ki”

Az előbbi jelenség ellentéte, amikor **túl nagy a pedál holtjátéka.** Ennek oka a kuplungszerkezet meghibásodása. A **motor és a sebességváltó kapcsolata ilyenkor nem szüntethető meg** teljesen, ezert a részleges oldás miatt
- a **sebességváltás nehézkes,** és
- csak **recsegő hang** kíséretében lehet végrehajtani.

Mindkét hibát sürgősen el kell hárítani, mert a biztonsági kockázat mellett további, járulékos meghibásodásokat okozhatnak, ami még költségesebbé teszi a javítást.

## A gyújtáskapcsoló használata

A gyújtáskapcsoló általában egybe van építve a lopásgátló funkciójú kormányzárral.

A **kormányzár** sikeres **kioldásához a kormányt** - a retesz feszülése esetén - **jobbra-balra kell mozgatni, és közben el kell fordítani a kulcsot.**

**Az indítókulcs állásai:**

![[1.3-inditokulcs_allasai.png]]

0. Az alap (nulla) állás a **kormányzárállás.** Ebben a helyzetben lehet kihúzni, illetve behelyezni az indítókulcsot.
1. Az első állásban van a **kormányzár kioldva.** Rendelkezésre állnak bizonyos elektromos berendezések is.
2. A második állás kapcsolja be az autó **elektromos berendezéseit.**
3. A harmadik a **motorindító állás** (rugós ellentartással szemben).

![[1.3-gyujtaskapcsolo_hasznalata.mp4]]

## A motor beindítása

1. **Forgasd a kulcsot a 2. állásba.**
   
   Forgasd a kulcsot a 2. állásba, amíg a **műszerfalon el** nem **kezdenek világítani** a figyelmeztető **lámpák** (ilyenkor veheted észre, ha valamelyik visszajelző elektromos hiba miatt nem is tud felkapcsolódni). Az **akkumulátor szimbóluma** a gyújtásra figyelmeztető lámpa, ami csak akkor világít, ha a generátor nem tölti az akkumulátort. Ennek a **jelzőfénynek a motor beindítását követően hamarosan ki kell aludnia.**

2. **Forgasd a kulcsot a 3. állásba.**
   
   Az **önindító működtetéséhez** óvatosan forgasd tovább a kulcsot a 3. állásba. Érezni fogod, hogy ez egy rugó ellenében történik.

3. **Amint a motor beindult, engedd el a kulcsot.**
   
   Ekkor a rugó a második, fix állásba mozgatja vissza a kulcsot. **A motornak a gázpedál megnyomása nélkül egyenletesen, alapjáraton kell járnia,** körülbelül 800-1000 fordulat/percen. Hideg motor esetén átmenetileg magasabb lehet az alapjárati fordulatszám.

> **Ha az autó motorja nem jár, de a járművet szeretnéd mozgatni (pl. vontatás), ügyelj az indítókulcs helyes állására.** Ha nem a megfelelő (1. vagy 2.) állásba fordítod a kulcsot, reteszelhet a kormányzár, ami balesetveszélyes helyzetet okozhat.

## A menetellenállások és a sebességváltó

A mozgásban lévő autónak le kell győznie az ún. **menetellenállásokat,** amelyek a **következők:**
- a gumiabroncsok és az út között fellépő **gördülési ellenállás**,
- a **légellenállás,** továbbá
- emelkedőn az **emelkedési ellenállás.**

A jármű **gyorsításához** is vonóerőre van szükség. A fent felsorolt ellenállások **változó mértékű vonóerőt** kívánnak meg az autótól, amit nem lehet minden esetben kizárólag gázadással biztosítani. Ezért van szükség a **sebességváltóműre,** illetve a különböző **váltófokozatokra.**

Az autó haladását akadályozó ellenállások leküzdésére (pl. induláskor, emelkedőn, intenzív gyorsításkor) a motor által kifejtett **vonóerőt alacsonyabb sebességi fokozatba kapcsolva tudod növelni. Sík úton, nagyobb sebességű egyenletes haladáshoz** pedig **magasabb sebességfokozatot** kell választanod.

## A váltó feladatai és a váltókar

A sebességváltómű tehát egyrészt arra szolgál, hogy a motor a megfelelő vonóerőt fejthesse ki a hajtott kerekeken. **Minél kisebb sebességfokozatba** kapcsolsz, az áttételnek köszönhetően **annál nagyobb lesz a kerekekhez közvetített erő.**

A sebességváltó ugyanakkor összhangba is hozza a motor és a hajtott kerekek fordulatszámát, és ezzel a jármű sebességét. **Minél magasabb fokozatba kapcsolsz, annál gyorsabban haladhatsz.**

Ez pontosan **ugyanúgy** működik, **mint a kerékpárok váltójánál.** Emelkedőre alacsony fokozatban mész fel. Szaporán kell forognia a pedáloknak, eközben csak lassabban tudsz haladni, de nem lesz elviselhetetlenül nehéz a tekerés. Sík úton és lejtőn ezzel szemben magasabb fokozatba kapcsolva gyorsabban tudsz haladni, de nagyobb ellenállást érzel a pedálon.

Az autóban a **sebességváltóval határozható meg a jármű haladási iránya** is. Tehát az **előremeneti fokozatok** mellett a sebességváltó mindig rendelkezik **hátramenettel** is.

A **sebességváltó kar** segítségével válthatsz a fokozatok között. Használatát rugó könnyíti meg.

Az **üres pozíció** a harmadik és a negyedik fokozat között helyezkedik el. Ha nincs fokozat kapcsolva, a váltókart ide húzzák vissza a rugók. Ebből az **alappozícióból előre, hátra és oldalirányba is tolhatod a kart.**

A sebességváltások alkalmával a váltókart **erőltetés nélkül** kell tudnod betolni a megfelelő pozíciókba. Ehhez elengedhetetlen, hogy a sebességváltó fokozatait járó motor mellett csak a **tengelykapcsoló pedál teljes lenyomását követően** kapcsold.

## A sebességváltó kar használata

Az egyes **sebességfokozatok kapcsolását még álló gépkocsiban gyakorold,** hogy később - amikor már ténylegesen közlekedsz - ez a mozzanat ne igényeljen külön figyelmet, **ne kelljen a váltóra nézned** sem, ne vonja el a figyelmed a fontosabb dolgoktól.

### 1. fokozat

![[1.3-sebessegvalto_kar_1.png]]

Az **első fokozat** kapcsolásához **húzd** a kart (a rugó ellenében) a **bal oldalra,** majd **told előre.**

### 2. fokozat

![[1.3-sebessegvalto_kar_2.png]]

Amikor az első fokozatból a **másodikba** váltasz, a kart **húzd** egyenesen **hátra,** és közben a rugó ellenében (ami visszahúzná középre) **tartsd** a **bal oldalon.**

### 3. fokozat

![[1.3-sebessegvalto_kar_3.png]]

A **harmadik** fokozathoz tenyérrel **mozdítsd ki** a kart a **második fokozatból, és hagyd, hogy a váltókar üres állásba álljon** - ebben segít a váltómechanizmusban lévő rugó. Ezután csak **told előre** a megfelelő pozícióba.

### 4. fokozat

![[1.3-sebessegvalto_kar_4.png]]

A **negyedik** fokozathoz a kart **húzd egyenesen hátra** anélkül, hogy bármilyen oldalirányú nyomást helyeznél rá.

### 5. fokozat

![[1.3-sebessegvalto_kar_5.png]]

Az **ötödik** fokozathoz tenyérrel **mozdítsd ki** a kart a negyedik fokozatból, majd mikor elérte az üres állást, a **rugó ellenében told jobbra, majd előre.**

---

**Miközben növeled a jármű sebességét,** általában **növekvő sorrendben, egyesével kell váltani** a fokozatok között. **Lassításkor** viszont a csökkenő haladási sebességnek megfelelő, alacsonyabb fokozatot kell kiválasztani. Ilyenkor **egy vagy akár több fokozatot is át lehet ugrani.** Például folyamatos haladást követő bekanyarodás előtt ötödikből akár a második fokozatba is kapcsolhatsz. Ezzel egyrészt növeled a motorfékhatást, másrészt, ha újra gyorsítanod kell, azt intenzíven, a motor rángatása nélkül tudod megtenni.

**Gyakorlás** szükséges ahhoz, hogy kapkodás nélkül, ösztönösen tudj sebességfokozatot váltani. A fokozatok közti előre- és visszaváltást érdemes álló autóban gyakorolni egészen addig, amíg a műveletet a váltókarra pillantás nélkül is el tudod végezni. Amikor ténylegesen vezetni kezdesz, **össze kell hangolnod** ezt a mozgást a **pedálok működtetésével.**

> A két **elindulási** (első és hátramenet) **fokozatot csak álló járműben** kapcsold. **Haladás közben** véletlenül **se kapcsolj** a mozgás irányával **ellentétes** fokozatba!

## Fordulatszám és sebességváltás

A fokozatváltáshoz megfelelő pillanat kiválasztásában a **fordulatszámmérő** mellett a **motor hangja** is segít. Ahogy egyre tapasztaltabbá válsz, úgy tanulod meg kiválasztani a körülményeknek megfelelő sebességfokozatot.

> **Nem szabad** úgy vezetned, hogy a bal **lábad folyamatosan a tengelykapcsoló pedálon vagy afelett van.**

Ha a kuplungpedálon tartod a lábad, az egy idő után a kuplungszerkezet meghibásodásához vezethet, ha pedig felette, az felesleges és fárasztó. Ezért igyekezz megszokni, hogy minden sebességváltás után leveszed a lábad a pedálról, és mellette pihenteted.

> Folyamatos haladásnál a haladási sebességhez igazodó **lehető legnagyobb sebességfokozattal kell haladni, kis-közepes fordulatszámot tartva.** Ugyanakkor a fordulatszám mindig legalább akkora legyen, hogy a **motor stabilan, rángatás nélkül üzemeljen,** és visszakapcsolás nélkül is képes legyen kisebb gyorsításokra. Ellenkező esetben vissza kell kapcsolni.

**Normál gyorsításkor** a kb. **2000-es motorfordulatszám** elérésekor érdemes egy fokozattal **feljebb kapcsolni.** Ha azonban **intenzív gyorsításra** van szükség, akkor célszerű a motort ennél **magasabb fordulatszámon** járatni (legalább a maximális fordulatszám kétharmadáig), később **felkapcsolni,** illetve szükség szerint akár egy vagy két fokozatot **visszakapcsolva "erőtartalékot szerezni".** A magasabb fordulatszámon üzemelő motor nagyobb teljesítményt ad le, ezert lehet így elérni a dinamikusabb gyorsítási képességet. Ennek persze az az ára, hogy a fogyasztás is magasabb lesz.

**Lassításkor** legkésőbb akkor kell **alacsonyabb fokozatba kapcsolni,** amikor a **fordulatszám 1200-1300-ig csökken,** vagyis **mielőtt a motor rángatni kezdene.** A nagyobb motorfékhatás vagy a lassítást követő intenzívebb gyorsítás érdekében ennél hamarabb, vagy akár több fokozattal is célszerű lehet visszakapcsolni.

A hátrameneti fokozat helyét a váltókar gombján R betű jelöli (az angol Reverse szót rövidítve). **Hátramenetet** csak a jármű **álló helyzetében** kapcsolj, különben szerkezeti károsodást okozhatsz. A hátramenet kapcsolásakor a gyártók általában valamilyen **biztosítást** alkalmaznak, például:
- az egész váltókart kell lenyomni, vagy
- a váltókaron egy gyűrűt kell felhúzni.

Ezzel **elkerülhető a hátrameneti fokozat véletlen bekapcsolása** előremenetben.

## Az automata sebességváltó működése

Az **automata váltóval** szerelt gépjárművekben **nincs tengelykapcsoló pedál.** Ez jelentősen megkönnyíti a vezetésüket, főként városban, nagy forgalomban. Az automata váltós jármű vezetőjének **mindössze a gáz- és a fékpedált kell működtetnie,** a sebességfokozatok kapcsolásával nem kell foglalkoznia. A járművezető így jobban tud figyelni a forgalomra, a környezetre, a jármű irányítására, kormányzására is. Nem meglepő, hogy az ilyen járművek népszerűsége folyamatosan nő.

Az automata váltós gépjárművekben is a **jobb lábbal kell működtetni a gázpedált és a fékpedált.** A bal lábnak nincs feladata, kivéve, ha a rögzítőféket pedál működteti.

Az automata sebességváltós gépjárművekben sebességváltó kar helyett **üzemmódválasztó kar található.** Ennek fő állásai:

![[1.3-uzemmod_valaszto_kar.png]]

1. **"P":** parkolóállás
   
2. **"R":** hátrameneti fokozat
   
3. **"N":** semleges vagy üres állás, gyakorlatilag megegyezik a kézi kapcsolású váltók üres állásával
   
4. **"D":** automatikus előremeneti állás
   
5. **"S":** "sport" fokozat. A váltó ilyenkor is automatikusan kapcsolja az előremeneti fokozatokat, de a fel- és visszakapcsolások magasabb motorfordulatszámokon következnek be, mint "D" állásban.
   
6. **"+/-":** kézi kapcsolási mód. A választókart a "+" vagy "-" jelölések felé nyomva a vezető maga választhat sebességfokozatot (az aktuálisnál eggyel magasabbat vagy alacsonyabbat).

## Az automata sebességváltó használata

**A parkolófokozat** (P) **az autó rögzítésére szolgál, de nem helyettesíti a rögzítőféket.** Ez az állás csak álló helyzetben kapcsolható, a jármű motorja pedig általában csak ebben az állásban indítható be, a fékpedál egyidejű lenyomásával.

A nemkívánatos üzemmódváltásokat (pl. hátramenet kapcsolása előrehaladás közben) többnyire úgy akadályozzák meg, hogy a választókaron a váltáshoz egy **reteszelő gombot** is oldani kell, sőt ezenkívül **szükség lehet a fékpedál lenyomására is.**

Menet közben a **D és S fokozatokban** az automata váltó elsősorban a gázpedál állásának és a motorfordulatszámnak megfelelően **automatikusan kapcsolja a sebességfokozatokat fel és le** egyaránt. Ugyanakkor ha D, R vagy S (sport) fokozatban, **álló helyzetben felengeded a fékpedált,** az autó a gázpedál lenyomása nélkül is elindul, **"kúszni" kezd.** Ezért a forgalomban állva, például egy piros lámpánál folyamatosan kell nyomnod a fékpedált.

> **Ha automata sebességváltós járművel teszed le a gyakorlati vizsgát,** vezetői engedélyed tartalmazni fogja a 78-as kódszámot, ami azt jelzi, hogy közúti forgalomban **kizárólag automata sebességváltóval ellátott járművet vezethetsz.**

![[1.3-automata_jogositvany.png]]

Később, egy **kézi váltós járművön tett különbözeti vizsgával** ezt a kódot töröltetheted. Az automata váltós jármű kezelését lényegesen könnyebb és gyorsabb megtanulni, ráadásul egyre nagyobb számban vannak jelen a hétköznapi életünkben. Kezelésüket (pedálok száma, beállítható üzemmódok) tekintve az ugyancsak gyorsan terjedő villanyautók is nagyon hasonlóak, a vizsgáztatás és a vezetői engedély szempontjából pedig azonos elbírálás alá esnek az automata váltós, belső égésű motorral hajtott járművekkel.

## Összefoglalás

### Napi első elindulás előtti ellenőrzés

- Rendszámtábla
- Világítóberendezések
- Kormánymű
- Gumiabroncs
- Üzemi és kézifék
- Műszerfal

### A motor beindítása

- Indítás előtti teendők, óvintézkedések
- A tengelykapcsoló használata, helyes és helytelen működése
- A gyújtáskapcsoló használata
- Indítás

### A sebességváltó

- A sebességváltómű feladata
- A manuális sebességváltó kar és használata
- Fordulatszám és sebességváltás
- Az automata sebességváltó