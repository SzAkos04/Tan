---
title: 1.4. Elindulás, becsatlakozás a forgalomba
tags:
  - Kresz
---

# 1.4. Elindulás, becsatlakozás a forgalomba

Ebben a modulban megismerkedhetsz:
- az elindulás és forgalomba becsatlakozás folyamatával, lépéseivel,
- a jelzések használatával és időzítésével,
- a veszélyeztetés, akadályozás és zavarás fogalmával,
- a bizalmi elv fogalmával, valamint
- az elsőbbségadás menetével, szabályaival.

## Kötelezettségeid elinduláskor

**Elinduláskor** (azaz a forgalomba történő becsatlakozáskor) minden esetben **kötelező az irányjelző használata,** amivel a többi közlekedőt tájékoztatod elindulási szándékodról.

**Adj elsőbbséget** az úton közlekedő
- gyalogosoknak,
- járműveknek.

![[1.4-elsobbseg.png]]

## Az elindulás lépései

Mielőtt a járművel ténylegesen elindulsz, van néhány fontos teendőd. A **"SIKK"** szó segít megjegyezni ezek helyes sorrendjét. Így lehet "sikkesen", szépen elindulni:

**S** - sebességváltás
**I** - irányjelzés
**K** - kézifék
**K** - körültekintés

A **sebességváltás** az **egyes fokozat** kapcsolását jelenti, amihez természetesen be kell nyomnod a tengelykapcsoló pedált is. Ahogy egyre gyakorlottabbá válsz a vezetésben, idővel az elindulás során a körültekintés akár meg is előzheti a kézifék kiengedését.

Elindulás előtt a következőképpen tájékozódj:

**Miután** a belső, valamint az úttest felőli külső **visszapillantó tükörbe pillantottál, fejed elfordításával** (keresőmozgással) folyamatosan **tájékozódj, ellenőrizd a holttereket is.** Csak akkor indulhatsz el, ha az úttesten közlekedők részére biztosítani tudod az elsőbbséget.

![[1.4-sikk.mp4]]

Miután végrehajtottad a "SIKK" betűszóval leírt előkészítő műveleteket (a tengelykapcsoló pedált lenyomtad, egyes fokozatba kapcsoltál, körülnéztél, és kiengedted a kéziféket), ténylegesen elindulhatsz az autóval:

1. Kezdd el óvatosan **felengedni a tengelykapcsoló pedált.**
2. A tengelykapcsoló felengedése közben a **gázpedál enyhe benyomásával** emeld meg kissé a motor fordulatszámát.
3. A motor fordulatszámának csökkenése jelzi a tengelykapcsoló **"fogáspontját".**
4. Ha megfelelő ütemben **folytatod a tengelykapcsoló felengedését,** és a **gázadásod is megfelelő,** az autód elindul.

Ha a járművet szeretnéd **megállítani, ismét nyomd be teljesen a tengelykapcsoló** pedált, majd a **fékpedált** is. A váltókart tedd **üres állásba,** engedd fel a tengelykapcsoló pedált, majd rögzítsd a járművet a kézifékkel. Ezt követően felengedheted a fékpedált is.

## Jelzések a közlekedésben, irányjelzés

**Jelzések a közlekedésben**

A közlekedésben részt vevők **tájékoztatása** és **biztonsága szempontjából** elengedhetetlen
· a **megfelelő időben és helyen** adott megfelelő jelzés és
· mások jelzéseinek **helyes értelmezése.**

A jelzések segítségével **közölheted** a többi közlekedővel, hogy **mit szándékozol tenni,** illetve **figyelmeztetheted őket** a jelenlétedre. A jelzésekkel előre tudathatod velük, hogy valamilyen manőver végrehajtására készülsz, vagy éppen lemondasz a javukra az elsőbbségedről. A jelzések lehetnek **fény- vagy hangjelzések,** de akár egy **megfelelő kézmozdulattal** is adhatsz vagy kaphatsz jelzést a forgalomban. A legfontosabb és leggyakrabban használt közlekedési jelzés az **irányjelzés.**

> A jelzések **nem jelentenek utasítást** a többi közlekedő számára. **Nem jogosítanak fel** téged arra, hogy **azonnal végre is hajtsd** a tervezett manővert, illetve önmagukban **nem garantálják a manőver biztonságos végrehajtását.**

![[1.4-jelzesek_a_kozlekedesben.mp4]]

Az **irányváltoztatási szándékot** minden esetben **jelezni kell** az irányjelzővel. Ezt a kormányoszlop bal oldalán található bajuszkapcsoló felfelé (irányváltoztatás jobbra), illetve lefelé (irányváltoztatás balra) mozgatásával lehet működtetni.

Az autón az irányjelző lámpák a jármű
- elején
- hátulján és
- oldalán,
a jobb, illetve a bal oldalon egyaránt megtalálhatók.

Az irányjelző lámpák színe borostyánsárga, a műszerfalon található visszajelző lámpáik színe pedig zöld.

> **Ha meghibásodott az irányjelződ,** és kézzel sem tudsz jelezni, **nem közlekedhetsz tovább.**

![[1.4-iranyjelzo_kapcsolo.png]]

## Elindulás, megállás, irányváltoztatás

Az **irányjelzőt használnod kell** többek között akkor, amikor szeretnél **elindulni,** balra vagy jobbra **kanyarodni, sávot változtatni,** vagy **megállni** az út szélén. Az irányjelző segítségével közölheted szándékod a többi járművezetővel, de jelzésed fontos lehet a gyalogosok számára is. Ügyelj arra, hogy autód egy másik járművezető számára akár takarásban is lehet: ebben az esetben ő nem fogja érzékelni a bekapcsolt irányjelződet.

![[1.4-iranyjelzo_elindulaskor.png]]
**Elinduláskor**

![[1.4-iranyjelzo_kanyarodaskor.png]]
**Kanyarodáskor**

![[1.4-iranyjelzo_iranyvaltoztatassal_jaro_elozeskor.png]]
**Irányváltoztatással járó előzéskor**

![[1.4-iranyjelzo_megallaskor_parkolaskor.png]]
**Megálláskor, parkoláskor**

![[1.4-iranyjelzo_savvaltoztataskor.png]]
**Sávváltoztatáskor, álló akadály kikerülésekor**

## A jelzések helyes időzítése és végrehajtása

**Jelzéseket** jellemzően az **irányjelzővel adhatsz,** de ne feledd, hogy például a **féklámpa is jelzőeszköz,** amivel a fékpedál minden egyes lenyomásakor jelzést adsz a mögötted haladóknak.

A jelzéseknek olyanoknak kell lenniük, hogy a többi közlekedő számára egyértelműek legyenek, ezért **csak a KRESZ által megengedett jelzéseket** használd.

> Mielőtt jelzel, gondold végig, hogy
> - **mikor kell jelezned,** illetve
> - **mikor biztonságos a manőver** végrehajtása.
>
Ezekre a kérdésekre a helyes válaszokat csak megfelelő **körültekintéssel** tudod megadni, ideértve a **tükrök** használatát és a **holtterek** szükség szerinti ellenőrzését is.

**Mikor kell jelezni?**

Irányjelzések esetén azok megfelelő időzítése is fontos. Mindig a **manőver megkezdése előtt, időben alkalmazd őket, és elég hosszú ideig ahhoz,** hogy a jelentésük egyértelmű legyen a többi közlekedő számára. Általában a **"körültekintés, irányjelzés, manőver"** technikát érdemes alkalmazni.

Mindig törekedj arra, hogy **irányjelzésed mindenki számára egyértelmű legyen.** Ha például egy útkereszteződést követően szeretnél megállni, akkor az irányjelzőt ne az útkereszteződés előtt kapcsold be, mert mások azt hihetik, hogy a bekanyarodási szándékodat jelzed. Az irányjelzésed **nem lehet megtévesztő!**

![[1.4-iranyjelzes_idoben.mp4]]

## Megtévesztő irányjelzés

Egyértelmű **megtévesztő irányjelzés** az, ha a **jelzésed ellenére a másik irányba kanyarodsz** a járműveddel. A **túl korai irányjelzés is megtévesztő lehet,** sőt vannak olyan helyzetek, amikor kifejezetten késleltetni kell a jelzést. Például akkor,
- ha egymáshoz közel több mellékutca torkollik be a védett útba, vagy
- ha a jobb oldalon szeretnél megállni egy ugyancsak a jobb oldalon lévő mellékút betorkollása után.

![[1.4-megteveszto_iranyjelzes.png]]

Ha túl korán jelzel, a mellékúton közeledő járművezető **azt hiheti, hogy szeretnél az adott útra bekanyarodni,** és ezért **kikanyarodhat eléd.**

**Keresztirányból érkezve** ilyen helyzetekben az irányjelző mellett figyeld a másik jármű mozgását is, **győződj meg róla,** hogy valóban **lassít-e, és be akar-e kanyarodni.** Készülj fel rá, hogy esetleg megtévesztő lehet az irányjelzése.

## Kötelezettségek a közúti közlekedésben

A **balesetmentes közlekedésnek** van néhány **alapvető feltétele.** Járművezetőként (de akár gyalogosként is) közlekedve **vállalod,** hogy ezeknek az **alapvető kötelezettségeknek** te is **eleget teszel.**

Aki a közúti közlekedésben részt vesz, **köteles:**
- a közúti forgalomra, valamint a közútnak és a környezetének védelmére vonatkozó **jogszabályi rendelkezéseket betartani,**
- úgy közlekedni, hogy a **személy- és vagyonbiztonságot ne veszélyeztesse,** másokat közlekedésükben indokolatlanul ne akadályozzon és ne zavarjon,
- a **közúti jelzések** rendelkezéseinek, valamint a forgalom irányítására vagy ellenőrzésére **jogosult személyek utasításainak eleget tenni.**

![[1.4-kozuti_kotelezettsegek.png]]

Emellett az is fontos, hogy **előzékeny, türelmes és segítőkész** legyél közlekedési partnereiddel, még akkor is, ha azok éppen szabálytalankodnak.

**A balesetet a lehetőségekhez képest el kell kerülni!**

Előfordulhat, hogy egy közlekedési partnered veszelyes helyzetet teremt. Ilyen esetben akkor jársz el helyesen, ha a pillanatnyi biztonságot szem előtt tartva mindent megteszel a baleset elkerülése érdekében.

![[1.4-balesetelkerules.mp4]]

## Veszélyeztetés, akadályozás, zavarás

A **KRESZ egyik legfontosabb alapelve,** hogy aki a közúti közlekedésben részt vesz, köteles úgy közlekedni, hogy a **személy- és vagyonbiztonságot ne veszélyeztesse,** másokat közlekedésükben **indokolatlanul ne akadályozzon és ne zavarjon.**

A közlekedés egyik legfontosabb célkitűzése a **balesetek elkerülése,** ezért kézenfekvő a **veszélyeztetés tilalma.** A hatékony és stresszmentes közlekedésnek ugyanakkor feltétele az is, hogy a közlekedési partnerek ne akadályozzák és ne zavarják egymást. A **zavarás és az akadályozás** ráadásul akár egy későbbi **veszélyhelyzet forrásává is válhat.**

A mai forgalomsűrűség mellett ugyanakkor ez a követelmény már nem teljesíthető mindig teljes mértékben, ezért is különböztet meg a jogszabály **indokolt és indokolatlan akadályozást és zavarást.** A zavarás vagy akadályozás természetesen azokban az esetekben is indokolt, amikor egy veszélyhelyzet elhárításához szükségesek.

A jogalkotó és a legtöbb közlekedő erre irányuló törekvése ellenére ugyanakkor **veszélyhelyzetek mégis előfordulhatnak** (sokszor akár a szabályok megsértése nélkül is, például amikor egy vad szalad át előtted váratlanul egy erdős útszakaszon). Ezért fontos, hogy a balesetek elkerülése érdekében felkészülj a veszélyhelyzetekre, és
- időben **fel tudd ismerni a veszélyt,**
- ismerd a **veszélyelhárítási módszereket,** valamint
- a kellő időben és helyesen tudd azokat alkalmazni.

Ebben segít az elméleti felkészülésed, a gyakorlati oktatásod, valamint a későbbiekben megszerzett vezetési tapasztalatod. Emellett nagyon hasznos lehet, ha vezetéstechnikai tréningek keretében is fejleszted ezen képességeidet.

### Veszélyeztetés

> **Veszélyeztetésnek minősül,** ha valaki a közlekedés más résztvevőjét olyan **kár vagy baleset kockázatának** teszi ki, amely a **személy- és/vagy a vagyonbiztonság sérelmével járhat.**

Ilyen például, ha a járművezető a mögötte haladót különösebb indok nélkül **váratlan fékezésre kényszeríti.** Hirtelen fékezni csak akkor szabad, ha azt a személy- és vagyonbiztonság szükségessé teszi.

![[1.4-veszelyeztetes.png]]
A fekete autó veszélyezteti a védett úton haladókat, ha nem áll meg a stoptáblánál.

### Akadályozás

> **Akadályozás akkor történik,** ha valaki a közlekedés más résztvevőjét
> - **gátolja, hátráltatja** annak szándéka szerinti haladásában,
> - **a célzottól eltérő közlekedési magatartásra** (pl. fékezésre vagy irányváltoztatásra) **kényszeríti.**

![[1.4-akadalyozas.png]]
A parkolási manőverek gyakran kismértékű, de indokolt akadályozással járnak.

### Zavarás

> **Zavarás** az olyan magatartás, amellyel **valaki**
> - **más közlekedését nehezíti,**
> - a közlekedés más résztvevőjét **megijeszti,**
> - **kényelmetlenséget vagy kellemetlenséget okoz neki,**
> - **magatartásával elvonja vagy indokolatlanul leköti a figyelmét.**

A mindennapokban a zavarás gyakori formája például az indokolatlan hangjelzés (dudálás). Baleset elkerülése érdekében azonban adhatsz hangjelzést.

![[1.4-zavaras.png]]
Lakott területen kívül megengedhető zavarásnak minősül rövid kürtszóval jelezni az előzési szándékot.

---

A **közlekedés** egy **sokszereplős rendszer,** amelyben a szereplők **kölcsönhatásban állnak** egymással, a **körülmények folyamatosan változnak,** kiszámítható vagy éppen váratlan események történnek. **Ami az egyik pillanatban** apró kellemetlenségnek - vagyis **zavarásnak** - **tűnik,** az **röviddel később** már **akadályozássá,** esetleg **veszélyeztetéssé válhat,** a legrosszabb esetben pedig **balesethez is vezethet.**

Gyakran előfordul például (bár egyáltalán nem szabályos), hogy a járművezetők a járdán sétáló ismerősüket felismerve dudálással hívják fel a figyelmet a véletlen találkozásra. A legtöbb esetben ez a forgalom többi résztvevője számára csak apró kellemetlenség, kisebb ijedelmet, zavartságot kelt, vagyis zavarás. Ha viszont egy másik járművezető lassítva próbál meggyőződni arról, hogy mi történt (hiszen hangjelzést alapvetően veszélyhelyzetben szabadna csak adni), majd a közeli útkereszteződésben emiatt már nem éri el a zöld jelzést, és megállásra kényszerül, máris megvalósult az akadályozás.

Ha ugyanez a járművezető lassítás közben hátra is néz, akkor ezt esetleg egy gyalogos, aki át akar kelni az úttesten, úgy értelmezheti, hogy átengedik, és az ártatlan zavarás akár veszélyeztetéssé is válhat...

Az **akadályozás és a zavarás indokolt esetben megengedhető.** Ilyen esetnek számítanak például a szemétszállítók kommunális **hulladék begyűjtése során szükséges megállásai,** vagy ha éjszaka a **tompított fényszóród** egy pillanatra **elvakít egy másik közlekedőt.**

A zavaróan **hangos zenehallgatás** és a **gondatlanság miatt bekövetkezett leállás** viszont **nem megengedhető,** a **távolsági fényszórók** folyamatos használata a **szembeforgalom elvakítása** mellett pedig egyenesen **veszélyeztetésnek minősül,** így **szigorúan tilos.**

## A figyelem elterelődése vezetés közben

A **járművezetés során** tekintettel kell lenned arra, hogy ahhoz alapvetően **mindkét kezedre** és a **teljes figyelmedre szükség van.** Vagyis minden olyan egyéb tevékenység, amely akár csak az egyik kezedet igénybe veszi, vagy elsődleges figyelmedet leköti, veszélyhelyzetek forrása lehet.

A KRESZ tételesen ezek közül a gépkocsivezetők számára a **kézben tartott mobiltelefon menet közbeni használatát tiltja.** Fontos, hogy a **tiltás nem csak a telefonhívásokra, hanem a telefon bármilyen kezelésére vonatkozik, amennyiben a vezető azt kézbe veszi.** E szabály megsértői **pénzbírsággal** és **három közlekedési előéleti ponttal** büntethetők.

Az egyéb tevékenységek tekinteteben ugyanakkor irányadók a **KRESZ alapelvei:**
- Járművet az vezethet, aki a jármű biztonságos **vezetésére képes állapotban** van.
- Aki a közúti közlekedésben részt vesz, köteles úgy közlekedni, hogy a **személy- és vagyonbiztonságot ne veszélyeztesse.**

Ezért **menet közben tartózkodj minden olyan tevékenységtől, amely elvonja a figyelmet a vezetéstől.** Különösen vonatkozik ez az alábbiakra:
- a **navigációs eszköz** menet közbeni kezelése,
- a **dohányzás,**
- bármilyen **étel** vagy **ital fogyasztása,**
- **öltözködés, sminkigazítás,**
- nagy odafigyelést igénylő, **aktív beszélgetés az utasaiddal** stb.

## A bizalmi elv

A járművezetőt a **balesetmentes közlekedés érdekében** számos **szabály és jelzés** segíti: ezek figyelembevételével tudja például eldönteni, hogy kinek van továbbhaladási joga, elsőbbsége.

A biztonságos közlekedéshez azonban az is szükséges, hogy a többi járművezető is a szabályok és jelzések szerint cselekedjen.

A bizalmi elv azt jelenti, **számíthatsz arra, hogy a közlekedés szabályait mások is betartják,** és ugyanígy a **többi közlekedő is bízhat abban, hogy te is jogkövető módon veszel részt a forgalomban,** azaz te is betartod az előírásokat.

A bizalom addig él, amíg a másik partner viselkedése ezt indokolja.

> Ha azt tapasztalod, hogy **közlekedési partnered nem tartja be a KRESZ szabályait,** és ezzel **balesetveszélyes helyzetet teremt, köteles vagy ezt** a balesetveszélyes helyzetet a **lehetőségeidhez képest elhárítani.**

## Az elsőbbség fogalma

> Az elsőbbség **továbbhaladási jogot jelent** a közlekedés más résztvevőivel szemben.

![[1.4-elsobbseg_jarmu.mp4]]

Azt a **járművet,** amelynek elsőbbsége van, az elsőbbségadásra kötelezett **nem kényszerítheti haladási irányának vagy sebességének hirtelen megváltoztatására.**

![[1.4-elsobbseg_gyalogos.mp4]]

Azt a **gyalogost,** akinek elsőbbsége van, az elsőbbségadásra kötelezett **nem akadályozhatja és nem zavarhatja** áthaladásában.

## Elsőbbségadás elinduláskor

![[1.4-elsobbsegadas_elindulaskor_1.png]]

![[1.4-elsobbsegadas_elindulaskor_2.png]]

**Elinduláskor a közlekedésben már részt vevő partnerek számára elsőbbséget kell adnod,** függetlenül attól, hogy azok járművel vagy gyalogosan közlekednek.

![[1.4-becsatlakozas.mp4]]

**Becsatlakozásnak nevezzük, ha**
- **az úttest széléről,**
- **várakozóhelyről,**
- **az út más részéről** vagy
- **útnak nem minősülő területről**
kapcsolódsz be a forgalomba.

Becsatlakozás eseten az úton haladó **járművek és gyalogosok részére elsőbbséget kell adnod.**

> **Nagy forgalmú útra** történő becsatlakozáskor a forgalomban érkező **járművek zavarása,** a lehető **legkisebb mértékű** esetleges **akadályozása megengedett,** de **nem kényszeríthetők haladási irányuk vagy sebességük hirtelen megváltoztatására.**

Tehát nagy forgalmú úton nem minősül az elsőbbség megsértésének, ha a többi járműnek kismértékben lassítania kell, hogy te becsatlakozhass a forgalomba. Ha viszont például csak egyetlen jármű érkezik, amelynek elsőbbséget kell adnod, akkor ne élj ezzel a lehetőséggel, mert az már indokolatlan zavarás vagy akadályozás lenne.

## Lemondás az elsőbbségről

Adódhatnak olyan forgalmi helyzetek, amelyekben neked van elsőbbséged, de ez a továbbhaladásodat nem segíti (pl. forgalmi dugóban). Ilyenkor **praktikus az elsőbbségről lemondani.** Ezt mindig úgy tedd, hogy **szándékod egyértelmű legyen, és ne okozzon félreértést.** Például:
- **lassíts** vagy **állj meg,**
- lépj **szemkontaktusba** közlekedőtársaddal, és
- egy határozott karmozdulattal **ints.**

Az autók **üvegeinek** fóliával történő **sötétítése megakadályozhatja** a vezetők közötti **szemkontaktus** létrejöttét. A túlzottan sötét fólia használatát jogszabály is tiltja. Ha szeretnéd **befóliáztatni** járműved ablakait, szélvédőjét, előzetesen **érdeklődj** annak **feltételeiről** a közlekedési hatóságnál.

A lemondás az elsőbbségről **csak két közlekedő között értelmezhető.** Ezért ha például párhuzamos közlekedésre alkalmas útra hajtasz rá, és a külső forgalmi sávon érkező jármű vezetője lemond az elsőbbségéről a javadra, **ne számíts arra, hogy a másik forgalmi sávban haladó vezető** ugyanígy jár el.

A **távolsági fény felvillantása** (fénykürt) a járművel közlekedők egyik **szokásos jelzése** arra, hogy **lemondanak az elsőbbségükről.**

Fontos azonban tudnod, hogy **egyes európai országokban e jelzés jelentése** éppen **ellentétes** a Magyarországon megszokottal, vagyis a fénykürtöt használó vezető ragaszkodik az elsőbbségéhez.

## Elindulás segítése

![[1.4-elindulas_segitese_lakott.mp4]]

**Lakott területen** a járművek vezetői kötelesek **lassítással, szükség esetén megállással** is lehetővé tenni, hogy az **elindulási szándékot jelző, menetrend szerint közlekedő**
- **busz,**
- **troli,**
- **iskolabusz** és
- **gyermekeket szállító busz**
**elinduljon a megállóhelyről** (besoroljon a jobb szélső forgalmi sávba), ha ez hirtelen fékezés nélkül megtehető.

![[1.4-elindulas_segitese_lakott_kivul.mp4]]

**Lakott területen kívül** a jelentősen nagyobb haladási sebesség miatt a járművezető imént leírt kötelezettsége **nem áll fenn.** Ilyenkor is lehetsz azonban előzékeny, hiszen a buszon többen utaznak, és ez tőled csak egy kis segítséget igényel. Ha tehát hirtelen fékezés nélkül lehetséges (vagyis nem veszélyezteted a mögötted haladókat), akkor tedd lehetővé, hogy a busz elindulhasson a megállóból. Attól se félj, hogy a busz majd sokáig feltart, mert egy következő megállónál kikerülheted.

## Összefoglalás

### Az elindulás

- Az elindulás lépései
- Az irányjelző berendezés és helyes használata
- A jelzések helyes időzítése és végrehajtása

### A közúti közlekedésben részt vevők kötelességei

- Baleset-megelőzés
- A veszélyeztetés, akadályozás, zavarás fogalmai
- Figyelmet elterelő eszközök, szokások
- A bizalmi elv

### Az elsőbbség

- Az elsőbbség fogalma
- Elsőbbségadás indulásnál
- Lemondás az elsőbbségről
- Buszok elindulásának segítése