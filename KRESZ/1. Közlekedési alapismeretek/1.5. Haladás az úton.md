---
title: 1.5. Haladás az úton
tags:
  - Kresz
---

# 1.5. Haladás az úton

Ebben a modulban megismerkedhetsz:
- az úttal kapcsolatos fogalmakkal,
- a jobbra tartás szabályaival és az azt befolyásoló tényezőkkel,
- a gyorsulás fogalmával,
- a vezetés fizikájával,
- a járművezetőt érő ingerekkel.

## Az úttal kapcsolatos fogalmak

![[1.5-ut_1.png]]

1. **Út**
   A **gyalogosok** és a **közúti járművek** közlekedésére szolgáló:
   - **közterület** (közút) vagy
   - **magánterület** (közforgalom elől el nem zárt magánút).

2. **Úttest**
   Az útnak a **közúti járművek közlekedésére** szolgáló része.

3. **Forgalmi sáv**
   Az úttestnek:
   - **egy gépkocsisor biztonságos közlekedéséhez** elegendő szélességű,
   - **útburkolati jellel megjelölt vagy meg nem jelölt**
   
   része. Az **útburkolati jellel jelölt** forgalmi sávok megengedett **legkisebb szélessége:**
   - lakott területen legalább **2,75 méter,**
   - lakott területen kívül pedig legalább **3 méter.**

4. **Járda**
   Az útnak a **gyalogosok közlekedésére** szolgáló - az úttesttől szintkülönbséggel, kiemelt szegéllyel vagy más látható módon elhatárolt -része. A táblával kijelölt **gyalogút** azonban **nem járda.**

5. **Járdasziget**
   Az útnak:
   - az **úttesten lévő,** attól **kiemelt szegéllyel elválasztott** és körülhatárolt,
   - a **járműforgalom elől elzárt,**
   - a **gyalogosok védelmére** vagy a **járműforgalom irányítására** szolgáló
   
   része. Amennyiben a járdasziget az **úttest menetirány szerinti jobb és bal oldalát választja el,** akkor a járdasziget mellett **jobbról kell elhaladni.**

---

![[1.5-ut_2.png]]

1. **Osztott pályás út**
   Olyan út, amelynek a **két forgalmi irány céljára** - egymástól járdaszigettel, növényzettel, zárt villamospályával vagy más hasonló módon elválasztott - **két külön úttestje** van.

2. **A menetirány szerinti jobb oldal**
   - Az úttestnek az a része, amely a **menetirányt tekintve az úttest** - útburkolati jellel jelölt vagy képzeletbeli - **felezővonalától jobb oldalra** esik.
   - **Egyirányú forgalmú úton** és **körforgalmú úton az úttest,** továbbá **osztott pályás úton** a menetirányt tekintve **jobb oldalra eső úttest** a teljes szélességében menetirány szerinti jobb oldalnak tekintendő.

1. **Leállósáv**
   - Az útnak az **úttesttel azonos szintben** lévő, attól **útburkolati jellel elválasztott** és **útburkolattal ellátott** része.
   - Funkcióját tekintve elsődlegesen azt a célt szolgálja, hogy az **úttesten meghibásodott jármű ideiglenesen** a leállósávban kerüljön elhelyezésre.
   - **Többnyire autópályán vagy autóúton** építik ki.

1. **Útpadka**
   - Az útnak az **úttest mellett** lévő, **útburkolattal el nem látott** része.
   - Az úttest építésekor - leginkább lakott területen kívül, ahol nincs járda - az **aszfaltozott terület mellett kb. 50-80 cm** szélességben **kavicsos-murvás részt** alakítanak ki. Ennek rendeltetése az **útfelületen összegyűlő víz továbbvezetése,** illetve átengedése a mélyebb talajrétegbe.
   - Nem szabad összekeverni a **szegéllyel,** ami az **út kővel kirakott széle.**

> Hazánkban **jobb oldali közlekedés** van. Ez azt jelenti, hogy az **úttest menetirány szerinti jobb oldalán kell haladni.**

## A magánút

A **"Magánút"** tábla azt jelzi, hogy az út a **közforgalom elől el van zárva.** Az ilyen útra az **út kezelőjének engedélyével** lehet csak **behajtani,** és ő határozza meg az ott érvényes közlekedési szabályokat is. A tábla **csak a "Mindkét irányból behajtani tilos" jelzéssel együtt** helyezhető ki.

Szintén **el van zárva** a közforgalom elől a magánút, ha attól:
- **sorompó** vagy
- **fizikai akadály**
választja el.

Ezzel szemben a **közforgalom számára megnyitott magánúton nincs** kihelyezve külön erre a tényre utaló **jelzés, ezért ott a KRESZ szabályai maradnak érvényben.** Ilyenek például az áruházak parkolói.

![[1.5-maganut.png]]

## Haladás az úton

Törekedj arra, hogy az elindulást követően mielőbb:
- érd el a **haladási sebességet** (ne tartsd fel a forgalmat), és
- vedd fel a **forgalom ritmusát.**

Az út- és látási viszonyok figyelembevételével mindig:
- **tarts jobbra,**
- **sebességed** és **úttartásod** legyen **kiszámítható.**

**Folyamatosan használd a visszapillantó tükröket.** Mindig legyél tisztában azzal, hogy mi történik a járműved környezetében (előtte, mögötte és mellette).

Lakott területen kívül előfordulhat, hogy autód **jobb oldali kereke útpadkára fut.** Ilyen esetben:
- **gázelvétellel,**
- **a motorféket kihasználva,**
- **óvatos kormánymozgással**
irányítsd vissza autódat az úttestre.

## A jobbra tartás

Általános szabály, hogy:
- az **előzés** és
- a **kikerülés**
esetét **kivéve** az úttest **menetirány szerinti jobb oldalán,** az út- és forgalmi viszonyok szerint lehetséges mértékben **jobbra tartva kell közlekedni** úgy, hogy az biztonságos legyen. Ezen szabály alól azonban léteznek kivételek is.

![[1.5-jobbra_tartas.png]]

Ha azt látod, hogy egy rövid szakaszon lehetne csak jobbra tartanod, akkor erre a **rövid szakaszra** (pl. két parkoló autó közé) **nem vagy köteles jobbra húzódni.**

![[1.5-jobbra_tartas_kivetel.png]]

### Három úttest

Olyan úton, amelyen **három, egymástól elkülönített úttest** van:
- a **középső úttesten kétirányú,**
- a **szélső úttesteken egyirányú**
forgalom zajlik.

![[1.5-harom_uttest.mp4]]

### Járdasziget

**Jobbról kell elhaladni** az olyan járdasziget mellett, amely az **úttest menetirány szerinti jobb és bal oldalát választja el,** kivéve, ha jelzőtábla jelzéséből más következik. Egyéb helyen lévő járdasziget mellett jobbról és balról is el szabad haladni.

![[1.5-jobbratartas_jardasziget_1.png]]

![[1.5-jobbratartas_jardasziget_2.png]]

### Kivételek

A jobbratartási kötelezettség, illetve az úttest jobb szélén való haladási kötelezettség szempontjából **figyelmen kívül kell hagyni:**
- az autóbuszöblöt,
- az autóbusz-forgalmi sávot,
- a kapaszkodósávot,
- a gyorsító- és lassítósávot,
- a kerékpársávot, valamint
- a nyitott kerékpársávot.

![[1.5-jobbratartas_kivetel_1.png]]

![[1.5-jobbratartas_kivetel_2.png]]

![[1.5-jobbratartas_kivetel_3.png]]

![[1.5-jobbratartas_kivetel_4.png]]

![[1.5-jobbratartas_kivetel_5.png]]

## A jobbra tartást befolyásoló tényezők

Az úttest **jobb szelétől tartott oldaltávolságot** mindig az **adott körülményekhez igazodva** kell megválasztani. Vagyis figyelembe kell venni minden olyan tényezőt, amely a jármű jobbra tartásának lehetséges mértékét befolyásolja:
- az adott forgalmi helyzet (beleértve a gyalogos- és kerékpáros-forgalmat is),
- megfelelő oldaltávolság a szemből érkező járművektől,
- a jármű pillanatnyi sebessége,
- látási és útviszonyok,
- út melletti tárgyak, behajló növények,
- várakozó járművek, kiszálló utasok, hókupacok stb.

**Menet közben a jobb oldali járdaszegélytől vagy útpadkától** általában akkora **távolságot** érdemes tartani, hogy a jogszabály által meghatározott **jobbratartási kötelezettségnek is eleget tudj tenni,** továbbá **biztonságosan és egyenletesen** tudj haladni.

![[1.5-jobbratartas_kivetel_6.mp4]]

**Parkoló autók mellett** haladva **kiemelten fontos,** hogy kellő oldaltávolságot tarts, előfordulhat ugyanis, hogy váratlanul kinyílik egy ajtó, és egy figyelmetlen autós vagy utasa kilép eléd az útra.

Ha az út szélessége miatt **nem tudsz kellő oldaltávolságot** tartani, **csökkentsd a sebességed.** Ezzel egy esetleges **veszélyhelyzetre hatékonyabban** tudsz reagálni, hiszen **kisebb sebesség mellett** egyszerűen **több időd** marad a **cselekvésre.**

![[1.5-jobbratartas_kivetel_7.mp4]]

Ha az út- és forgalmi viszonyok lehetővé teszik, **szorosan az úttest jobb széléhez húzódva** kell haladni:
- lassú járművel,
- állati erővel vont járművel,
- hajtott (vezetett) állattal,
- kézikocsival, valamint
- a bármilyen okból lassan haladó járművel.

![[1.5-jobbratartas_egyeb_jarmuvek.png]]

## A jobbra tartást befolyásoló tényezők

![[1.5-jobbratartas_novenyzet.png]]

A jobbra tartás tekintetében figyelembe kell venni az **út melletti növényzetet** is. A behajló ágak például komoly sérülést okozhatnak a járműben.

![[1.5-jobbratartas_sotet.png]]

**Rossz út-, látási vagy időjárási viszonyok között** a külső (jobb szélső) forgalmi sávban haladónak célszerű a **sáv jobb szélétől kissé beljebb** közlekednie, hogy:
- könnyebben észlelhesse, és
- szükség esetén könnyebben megelőzhesse vagy kikerülhesse
az ott közlekedő (esetleg kivilágítatlan) kerékpárost vagy gyalogost.

## Jobbra tartás túlnyúló rakomány esetén

Az úton **járműved tényleges méretét figyelembe véve** közlekedj, különösen akkor, ha túlnyúló, kilógó rakományt szállítasz. Ügyelj arra, hogy a jármű semmilyen **szerkezeti része** vagy **rakománya ne lógjon:**
- a járda,
- a járdasziget,
- a gyalogút,
- a kerékpársáv, illetve
- a kerékpárút
**fölé.**

**Különösen veszélyes** ebből a szempontból a **kerékpársáv:**
- amelyet a **szomszédos forgalmi sávtól** általában csak **egy útburkolati jel választ el,**
- **amelyen a közlekedő kerékpárok iránytartása bizonytalan** lehet,
- aminél maga a **sáv viszonylag keskeny.**

![[1.5-jobbratartas_tulnyulo_rakomany.png]]

## Tömegek és tengelyterhelés

A személygépkocsik:
- **saját** (menetkész) **tömege** általában **1-2 tonna,**
- **megengedett legnagyobb** (együttes) **össztömege** pedig többnyire **1,5 és 2,5 tonna** közé esik, de
a „B" kategóriás vezetői engedéllyel vezethető gépkocsik megengedett össztömege akár **3,5 tonna** (3500 kg) **is lehet.**

Az általad vezetett jármű **saját és együttes tömegét** megtalálod a **forgalmi engedély G és F.1 rovatában.**

![[1.5-forgalmi_tomegek.png]]

**Miért fontos** ez számodra?
- Bizonyos **közlekedési szabályok, jelzések** (pl. behajtási, előzési tilalmak) **attól függően** vonatkoznak a járművekre, hogy mennyi a megengedett legnagyobb össztömegük, vagy mennyi az éppen aktuális tényleges tömegük.
- A forgalmi engedélybe bejegyzett **két tömegérték különbsége** kiadja a **megengedett hasznos terhelést.** Ennyi lehet legfeljebb a járműben helyet foglaló személyek és a szállított tárgyak együttes tömege.
- A jármű **másképp viselkedik üresen, és** másképp **terhelve.** Számos menettulajdonsága (gyorsító- és lassítóképessége, kanyarodási tulajdonságai) változik attól függően, hogy mekkora a terhelése, illetve az össztömege.

Jó, ha tisztában vagy azzal, hogy **mekkora tömeget mozgatsz,** sokszor viszonylag nagy sebességgel. Ez növeli a felelősségérzeted a jármű
vezetése során.

**A tengelyterhelés a jármű kerekeit a talajhoz szorító erő. A statikus tengelyterhelés** a sík úton álló jármű súlyának az adott - első vagy hátsó - tengelyre eső része. Ez függ a **súlypont tengelyek között** elfoglalt **helyzetétől.**

A személygépkocsi motorja és sebességváltója általában elöl, az első tengely felett található, így a **menetkész autó még orrnehéz,** vagyis első tengelyterhelése nagyobb, mint a hátsó. A **terhelés növekedésével** - ahogy egyre többen ülnek a járműben, és egyre több csomagot szállítasz - a **súlypont hátrafelé vándorol,** és a tengelyterhelések aránya megváltozik a hátsó tengely javára.

**Menet közben** a tengelyterheléseket más tényezők is befolyásolják. A pillanatnyi, tényleges tengelyterhelést **dinamikus tengelyterhelésnek** hívják. Ennek nagysága függ attól, hogy:
- az **út** mennyire **egyenlőtlen,**
- a járművel **fékezel vagy gyorsítasz,** és
- **emelkedőn vagy lejtőn** haladsz.

Fékezéskor és lejtőn például az első tengely terhelése nő, a hátsóé csökken. Ennek az átterhelődésnek a mértéke már attól is függ, milyen magasan van a jármű súlypontja. A **súlypont magassága** nő, ha például a tetőcsomagtartón nehéz tárgyat szállítasz.

## Menetellenállások

A jármű elindulásakor, illetve haladásakor a gépjárműre **menetellenállások hatnak.** Ezeket a jármű motorjának - az erőátviteli rendszer közvetítésével - a hajtott kerekeken kifejtett **vonóerővel kell legyőznie.**

A **menetellenállások** közé tartozik:
- a **légellenállás (L),**
- az **emelkedési ellenállás (E)** és
- a **gördülési ellenállás (G).**

![[1.5-menetellenallas_tenyezoi.png]]

1. A **légellenállás** az autó **haladása közben alacsony,** 30-40 km/h körüli sebességnél még elhanyagolható, de nagyobb sebesség esetén a legjelentősebb ellenállássá válik. Szélcsatornákban végzett aerodinamikai kísérletek azt mutatják, hogy a **légellenállás:**
   - mértéke **arányos a haladási sebesség négyzetével és a jármű homlokfelületének nagyságával,** valamint
   - függ a kocsiszekrény (karosszéria) formájának áramvonalasságától (alaktényezőjétől).

2. Az **emelkedési ellenállás** értéke a **sebességtől független,** kizárólag az **emelkedő meredekségétől** (a vízszintessel bezárt szögtől) **függ.** Az emelkedőn haladó gépjármű súlyából adódó erő lejtőirányú összetevője az emelkedési ellenállás.

3. A **gördülési ellenállás** az az erő, amelyet a **gumiabroncsok és a talaj a kerekek forgásával** - és így a jármű haladási irányával - **szemben kifejtenek.** Mértéke egyenes arányban áll a kerekeket a talajhoz szorító erővel. Továbbá **függ:**
   - a **gumiabroncsok fajtájától,**
   - a **levegőnyomástól** (az abroncsnyomás csökkenésével a kerekek gördülési ellenállása nő) és
   - a **talaj minőségétől** (lazább talajon a gördülési ellenállás nagyobb).

## Gyorsulás

> A **gyorsulás az időegység alatt** bekövetkező **sebességnövekedést, a lassulás** pedig az időegység alatti **sebességcsökkenést** jelenti.

A **gyorsításhoz** a hajtott kerekeken **vonóerőt kell kifejteni.** Annál nagyobbat, minél nagyobb az **elérni kívánt gyorsulás,** és minél nagyobb a **jármű tömege.** Az elérhető maximális gyorsulás függ attól is, hogy:
- mekkora **motorteljesítmény** áll rendelkezésre,
- melyik **sebességfokozat** van kapcsolva,
- mekkora a maximálisan **elérhető tapadás** a kerekek és a talaj között.

Legyél tisztában járműved gyorsítóképességével, annak határaival. Ennek pontos ismeretére szükséged lehet kritikus manőverek, például az előzés során. A **gépkocsik gyorsítóképessége** (maximális gyorsulása) általában **alacsonyabb,** mint az üzemifék-rendszerrel elérhető **lassulásuk,** tehát nagyobbat tudnak fékezni, mint amekkorát gyorsulni.

## A sebességfokozatok visszakapcsolása

Ha adott sebességfokozatban, adott sebességgel haladva a **gázpedál állása** (és ezzel a motor teljesítménye) éppen elegendő a **menetellenállások legyőzéséhez,** akkor a járműved **egyenletes sebességgel** halad. Ha a teljesítmény ennél nagyobb (több gázt adsz), akkor a jármű gyorsul, ha pedig kisebb (kevesebb gázt adsz), akkor lassul.

A motor teljesítménye nemcsak a gázpedál állásától, hanem a fordulatszámától is függ. **Magasabb fordulatszámokon nagyobb teljesítményt** tud leadni. Ebből következik, hogy **nagyobb teljesítményt** adott haladási sebesség esetén **alacsonyabb sebességfokozatban** lehet elérni, hiszen akkor lesz nagyobb a motor fordulatszáma.

Ha teljesen **lelépsz a gázpedálról,** akkor a motor már nem fejt ki vonóerőt a hajtott kerekeken, sőt fékezni fogja őket (minél nagyobb a fordulatszám, annál jobban). Ez az ún. **motorfékhatás.** Vagyis kisebb lassítást akár így is végezhetsz.

Fontos tulajdonsága a sebességváltóknak az is, hogy az egyes sebességfokozatokban **bizonyos haladási sebesség alatt a motor** fordulatszáma már olyan alacsony (percenként kb. 1200-1300-nál kevesebb), hogy **már nem tud stabilan működni,** rángatni kezd, és nem fejt ki számottevő vonóerőt a kerekeken. Minél magasabb sebességfokozatban vagy, annál nagyobb ez a sebesség. Ebből következik, hogy **bizonyos esetekben célszerű vagy egyenesen szükséges** a sebességváltót **visszakapcsolni** (alacsonyabb fokozatba kapcsolni).

### Visszakapcsolás gyorsításhoz

Ha menet közben, például egy **előzés végrehajtásához** intenzív gyorsulásra van szükséged, akkor célszerű visszakapcsolnod. Különösen így van ez akkor, ha az aktuális sebességfokozatban haladva a motor fordulatszáma a maximális érték 1/3-ánál kevesebb. Így kaphatsz a motortól nagyobb teljesítményt a sebesség növeléséhez.

**Általában elegendő egy fokozatot visszakapcsolni,** de ha az előzés megkezdéséig - pl. a szembejövő forgalom miatt - időközben **tovább csökkent a sebességed,** akkor akár az is előfordulhat, hogy **két vagy három fokozatot** kell visszaváltanod.

A váltásnál ilyenkor se feledkezz meg arról, hogy a tengelykapcsoló pedált ütközésig be kell nyomnod. Ha jelentős gyorsulásra van szükséged, akkor a visszaváltás befejezését követően bátran adj gázt.

### Visszakapcsolás emelkedőn

Ha **emelkedőhöz érsz, vagy az addigi emelkedő meredeksége növekszik,** akkor a megnövekedett ellenállás legyőzéséhez **többletteljesítményre lesz szükséged. Ha** ehhez **nem elegendő a gázpedál lenyomása** az adott fokozatban, akkor **vissza kell váltanod.**

Amennyiben jelentős teljesítménynövekedésre lesz szükség, mindenképp válts vissza, ha a motor fordulatszáma a maximális érték 1/3-a alatt van az aktuális fokozatban. Minél hamarabb felismered, hogy erre szükség van, annál inkább el tudod kerülni a sebességed felesleges csökkenését. A **motor működésének érzékelésén** túl az **út és a közlekedési jelzések figyelése** is segíthet abban, hogy idejében felismerd az út meredekségének változását.

Visszaváltáskor ilyenkor sem kötelező minden fokozatot kapcsolni: egyet-egyet ki lehet hagyni, de a **választott fokozat** mindig **feleljen meg az autó** pillanatnyi **sebességének,** tehát a motor fordulatszáma semmi esetre se lépje túl a maximális megengedett értéket.

![[1.5-visszakapcsolas_emelkedon.png]]

### Visszakapcsolás lejtőn

**Meredek lejtőn** haladva célszerű **fokozottan kihasználni a motorfékhatást,** mert az **kíméli az üzemifék-berendezés fékszerkezeteit,** megakadályozza a felmelegedésüket, és csökkenti a kopásukat. Ráadásul motorféküzemben a motor üzemanyagot sem fogyaszt. Az **intenzív motorfékhatás eléréséhez** általában **vissza kell kapcsolni.**

Lejtőn lefelé haladva azt a sebességfokozatot (esetleg eggyel alacsonyabbat) célszerű választani, amellyel az azonos meredekségű emelkedőn felfelé haladnál. Ügyelni kell ugyanakkor arra, hogy a **motor fordulatszáma ne haladja meg a megengedett maximális értéket.** Ezt a fordulatszámmérőn követheted figyelemmel.

> Lehetőleg már a **lejtő tetején** kapcsolj abba a fokozatba, amellyel a lejtőn **haladni fogsz,** így **elkerülheted** azt a veszélyt, hogy a jármű a **visszakapcsolás alatt veszélyesen felgyorsuljon.**

![[1.5-visszakapcsolas_lejton.png]]

### Visszakapcsolás lassítás közben

Amikor a gépjárművet **fékezéssel lassítod,** a motor **fordulatszáma is csökkenni fog.** Mindenképp kapcsolj vissza, ha a fordulatszám a percenkénti 1200-1300-as értékig csökken.

Ha például **80 km/h-val haladsz, 5-ös sebességi fokozatban,** és olyan útszakaszra érsz, ahol **50 km/h-ra kell lassítanod a gépjárműved,** a következőképpen járj el:
- **Engedd fel a gázpedált,** és kezdj **finoman fékezni,** hogy az autó lelassuljon 50 km/h sebesség alá.
- Tekinteted az úton tartva tedd a **jobb kezed a sebességváltó karra, nyomd be** gyorsan a **tengelykapcsoló pedált,** és ezzel egy időben **húzd a váltókart az ötös fokozatból a négyesbe.**
- Ne feledd, hogy sebességváltás közben **egy kézzel is határozottan kell tudnod fogni a kormányt!**
- Előfordulhat, hogy az **ötös fokozatból közvetlenül a hármas fokozatba** kell kapcsolnod. Erre akkor lehet szükség, **ha várhatóan tovább kell lassítanod,** és igénybe akarod venni a nagyobb motorfékhatást, **vagy** épp ellenkezőleg, várhatóan **újra gyorsítanod kell** majd, mégpedig intenzíven.
- Óvatosan **engedd fel a tengelykapcsoló pedált,** és a további szándékodtól függően **helyezd vissza a lábad a gázpedálra, vagy folytasd a fékezést.** Jobb kezed tedd vissza a kormányra.

![[1.5-visszakapcsolas_lassitas_kozben.png]]