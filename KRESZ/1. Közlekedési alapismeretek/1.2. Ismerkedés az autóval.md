---
title: 1.2. Ismerkedés az autóval
tags:
  - Kresz
---

# 1.2. Ismerkedés az autóval

Ebben a modulban megismerkedhetsz:
- az ülések és a visszapillantó tükrök tradicionális módjával,
- a holttér fogalmával, és hogy miért fontos a holtterek ellenőrzése,
- a gépjármű főbb kezelőszerveinek működésével és használatával,
- a világítóberendezésekkel és a gumiabroncsokkal

## Az ülés beállítása

**Elindulás előtt az első fontos teendő a vezetőülés beállítása,** ez ugyanis előfeltétele a kényelmes és biztonságos vezetésnek.

### 1. lépés: az ülés magasságának beállítása

Ma már egyre több járműben lehet állítani a vezetőülés magasságát. Ha a járműben van erre lehetőség, az ülés beállítását mindig az ülésmagassággal kezdd, mert amikor a **magasságot állítod,** általában **elállítódik az ülés ülőlapjának helyzete** is. Az ülés egy **kar** egymás után **többszöri felhúzásával emelkedik,** és a kar **többszöri lefelé nyomásával süllyeszthető.**

Akkor állítottad be helyesen az ülés magasságát, ha:
- a **fejed búbja és a felső kárpit között** minimum egy **ökölnyi hely** marad (kb. 15 cm-es távolság), illetve
- nem ülsz túlságosan alacsonyan, és **látsz valamennyit a gépkocsi motorházának tetejéből** (ezzel is jobban érezheted majd a gépkocsi elejét).

### 2. lépés: az ülés ülőlapja és a pedálok közötti távolság beállítása

Az ülőlap távolságának beállításához egyik kezeddel **fogd meg a kormányt,** a másikkal pedig **húzd meg az ülésrögzítést oldó kart** (az ülés oldalán vagy alján, középen található). Mozgasd az ülést a megfelelő pozícióba, majd engedd el a kart. Az ülésnek feszülve bizonyosodj meg arról, hogy az **ülés rögzítőelemei a helyükre kattantak.**

A rögzítést követően az ülés hosszirányú helyzete akkor jó, ha a **pedálokat úgy tudod ütközésig nyomi, hogy a lábad nem lesz teljesen kinyújtva.**

Egyes járműveken beállítható az **ülőlap hossza** is, hogy igazodjon a vezető combjának hosszához.

### 3. lépés: a háttámla dőlésszögének beállítása

A háttámla dőlésszöge akkor megfelelő, ha az **ülésben hátradőlve és a karokat kinyújtva a csuklód a kormánykerék felső pontját érinti.**

Az üléstámla állítása történhet úgy, hogy annak rögzítését kell oldanod egy **kar felemelésével,** vagy egy másik megoldás lehet a támla helyzetének állítása egy **nagyméretű forgatógombbal.**

### 4. lépés: a kormányoszlop hosszának és dőlésszögének beállítása

A kormányoszlop dőlését és hosszát egyre több autóban tudod állítani, aminek az az előnye, hogy a **kormánykerék forgatásakor** a karok "természetes" helyzetéből kifolyólag **könnyebb a kormányzási manőverek végrehajtása.**

Beállításnál ügyelj arra, hogy a **kormánykerék ne akadályozzon a kilátásban,** illetve a műszerfal jelzéseinek észlelésében.

> **Menet közben soha ne állítsd a vezetőülés és a kormányoszlop helyzetét!**

---

Magasabb felszereltségű gépkocsikban a vezetőülést (esetleg az első utasülést is) **elektromosan lehet beállítani.** Ilyenkor az ülés oldalán elhelyezett állítóelemeket kell megfelelően mozgatni. A teljesen a járművezető kényelméhez igazított ülés (sőt, akár a külső tükrök és a kormány) beállításai általában **el is menthetők,** így az autót használó vezetők egy gombnyomásra elő tudják hívni a számukra ideális üléspozíciót (memóriás ülés).

Egyes járművekben a kormányoszlop dőlése és hossza is állítható elektromosan.

## A fejtámla beállítása

Az ülésállítás után a következő lépés a fejtámla beállítása úgy, hogy **megfelelően védje a vezető fejét és nyakát.**

A fejtámla beállításához nyúlj hátra, és emeld meg vagy nyomd lejjebb a fejtámlát addig, hogy a **fejed és a fejtámla teteje egy vonalba kerüljön.** Ha a fejtámla dőlésszöge is állítható, akkor állítsd be úgy, hogy kényelmesen közel legyen a fejed a hátsó részéhez.

A (gyárilag beépített) **fejtámla szerepe** valamennyi ülésen az, hogy **ütközés esetén védelmet nyújtson** az ún. **"ostorcsapás" jellegű nyaksérüléssel szemben,** ami akkor következik be, ha a fej hirtelen előre-, majd hátrafelé rándul.

> Ha a fejtámla állítható, elindulás előtt **ellenőrizd** és szükség szerint módosítsd a beállítást, és erre **hívd fel utasaid figyelmét is!**

## A visszapillantó tükrök beállítása

**A visszapillantó tükrök használatával a vezető látótere kibővül.** Segítségükkel nemcsak a jármű előtt zajló forgalmi eseményeket látod, hanem az autó mögötti forgalmat is folyamatosan nyomon követheted úgy, hogy **fejedet nem kell a menetiránytól elfordítanod.**

A visszapillantó tükör segítségével menet közben **rendszeresen ellenőrizned kell a járműved mögötti területeket,** hiszen ugyanolyan fontos tudni, hogy mi történik az autó mögött, mint látni a jármű előtt zajló eseményeket.

**A tükör beállítását mindig álló autóban kell elvégezni,** miután a vezető előzőleg megfelelően elhelyezkedett a vezetőülésben.

A **belső tükör** beállításához fogd meg a tükör keretét (hogy a kezedről ne kerüljön rá szennyeződés), és úgy állítsd be, hogy a **fejed mozgatása nélkül** is **látható legyen** benne **az autó mögötti térrész.** Ideális esetben a belső tükörben az egész hátsó ablak látható, de ha ez nem oldható meg, akkor arra **ügyelj, hogy legalább a hátsó ablak felső részét és jobb oldalát lásd.**

A **külső visszapillantó** tükrök többsége domború üvegből készült, így nagyobb területet látsz bennük, de a **tükörben a járművek a valódinál kisebbnek és távolabbinak látszanak.**

A külső tükröket úgy állítsd be, hogy **fejed minimális elmozdulása mellett a lehető legjobban láss hátrafelé.**

> A tükörben **látnod kell kis részben az autó oldalát, a látóhatárnak** (azaz az úttest és az égbolt találkozásának) pedig körülbelül a **tükör közepén kell látszódnia.**

Az **autót körülvevő térnek** mindig maradnak olyan **részei,** amelyeket a **fej elmozdítása nélkül, a tükrökben sem láthatsz.** Az ilyen terület a **holttér.**

## Holtterek

### Látótér és holttér

A **látótér a fej elmozdulása nélkül** a szem által **belátott terület,** ami **kiegészül** - szintén a fej elmozdulása nélkül - a **tükörben látható területtel.**

A **holttér** az autó környezetének azon része, amelyet a **vezető nem lát be.** A holttereket **kritikus közlekedési helyzetekben** (pl. sávváltáskor, előzéskor) **ellenőrizni kell.**

A holtterek azonban **nem küszöbölhetők ki teljesen,** a vezetőülésből ugyanis az ablakon át kitekintve és a visszapillantó tükröket használva sem lehet belátni a jármű teljes környezetét. Óhatatlanul **maradnak** - például az autó karosszériája által - **kitakart terek,** illetve vannak a jármű körül olyan területek, amelyek a **vezető látómezején kívül esnek.**

![[1.2-latoter_es_holtter.png]]

### Holtterek ellenőrzése

Gépjárművezetőként a holtterekben zajló események döntően befolyásolhatják a cselekvéseid. A **különböző manőverek megkezdése előtt** a biztonság érdekében **ellenőrizned kell a holttereket.** A megfelelő tájékozódás érdekében ilyenkor ne csak a szemed, hanem a fejed, sőt, szükség esetén az egész felsőtested mozgasd. Fordítsd el úgy, hogy belásd a kritikus területeket.

> A visszapillantó tükrök segítségével a jármű mellett és mögött található területnek csak egy része ellenőrizhető. Ezért **hátramenet, sávváltoztatás, előzés, elindulás** vagy bármely **irányváltoztatás előtt** nem elegendő a tükörbe pillantani, hanem **közvetlenül is a kérdéses terület felé kell fordítanod a tekintetedet,** szükség szerint a fejedet és a felsőtestedet is.

![[1.2-holtterek_ellenorzese.png]]
## A jármű holtterei

### A bal oldali első ("A") oszlop okozta holttér

Gépkocsitípusonként eltérően kisebb-nagyobb terület lehet, attól függően, hogy milyen széles az **"A" oszlop.** Ez a holttér (és a benne lévő tárgy, ember stb.) csak akkor válik láthatóvá, ha a **járművezető a felsőtestét előre-hátra, esetleg oldalra dönti, és fejét a kitakart terület felé fordítja.**

![[1.2-A_oszlop.png]]

### A bal oldali középső ("B") oszlop okozta holttér

A **"B" oszlop** általában szélesebb, mint az "A", hiszen itt helyezkedik el többek között a biztonsági öv tartószerkezete is. Előfordulhat, hogy a **melletted** - esetleg veled közel azonos sebességgel - **haladó jármű** a "B" oszlop holtterében van. Az ilyen járművet csak úgy észlelheted, ha egyrészt a **bal oldali tükörben "keresed",** másrészt a **fejed** (esetleg a felsőtested is előre-hátra döntve) **balra fordítod,** és a **bal vállad felett hátranézel.**

![[1.2-B_oszlop_b.png]]

### A jobb oldali középső ("B") oszlop okozta holttér

A **jobb oldali középső oszlop** holttere (és annak ellenőrzése) hasonló a bal oldali középső oszlop holtteréhez. Ez a holttér ugyanakkor kiegészül még a jobb oldali ajtók által takart területekkel, amelyek (pl. magas építésű autók, terepjárók esetében) teljes mertékben **észlelhetetlenné teszik a jármű mellett tartózkodó gyermekeket.** Ilyen esetben **felsőtested elmozdításával és a jobb oldali tükrök fokozott használatával** győződhetsz meg arról, hogy van-e közlekedő a kitakart területen.

![[1.2-B_oszlop_j.png]]

### A jobb oldali hátsó ("C" ill. "D") oszlop okozta holttér

A **jobb oldali hátsó oszlop** (vagy járműkialakítás függvényében oszlopok) holttere általában akkor érdemel kiemelt figyelmet, amikor **jobbra kanyarodásra** készülsz fel, vagy **jobbra szeretnél sávot változtatni,** és sem a tükörben, sem pedig oldalra vagy hátra nézve nem látszódik az ebben a holttérben közlekedő. Amíg nem bizonyosodtál meg arról, hogy ezen a területen nem tűnhet fel váratlanul egy
közlekedő, addig ne kezdd meg a jobbra kanyarodást vagy a sávváltoztatást!

![[1.2-C_D_oszlop.png]]

### A jármű hátulja által okozott holttér

Ez a terület főleg **hátramenet** megkezdésekor okozhat veszélyes holtteret. Mielőtt kocsibejáróból vagy parkolóból elindulnál hátramenetben, meg kell győződnöd arról, hogy nincs-e valami vagy valaki ezen a kitakart területen. Ez a közlekedési helyzet általában nem az átlagos méretű felnőtt gyalogosokra nézve jelent veszélyt, hanem például a **jármű mögött megbújó gyermekekre.**

![[1.2-jarmu_hatulja.png]]

### Keresd és várd a várhatót!

> Mindig légy tisztában azzal, hogy az általad vezetett **jármű környezetében közlekednek-e más járművek vagy gyalogosok.** Az **irányváltoztatással járó manőverek** esetén mindig kiemelt figyelemmel mérd fel járműved holttereit! Ha folyamatosan figyelsz előre és a tükrökből hátrafelé is, akkor a legtöbb esetben nem ér meglepetésként, ha valami vagy valaki van a holtteredben, mert számítani fogsz rá!

![[1.2-holtterek.mp4]]

## Kilátás a járműből

**A járműből való megfelelő kilátás szempontjából fontosak a következők.**

- A szélvédők és oldalablakok tisztán tartása (kívül és belül is)
  
	Ha az ablakokra és a külső tükrökre felverődő szennyeződés akadályozza a kilátást, akkor állj meg a járművel, és mosd le.

- Az ablaktörlő berendezés kifogástalan állapota és megfelelő használata
  
	A kopott ablaktörlőlapátot ki kell cserélni, mert esős időben nem képes megfelelő kilátást biztosítani.

- Az ablakmosó berendezés működése és szükség szerinti alkalmazása

	Az ablakmosó berendezés tartályát az évszaknak megfelelő (téli vagy nyári) szélvédőmosó folyadékkal kell feltölteni. **Soha ne autózz kiürült ablakmosótartállyal.**

- A fűtés-szellőzés megfelelő használata

	A fűtő-szellőző rendszer egyrészt a **vezető és az utasok jó közérzetét biztosítja,** párás vagy hideg időben pedig fontos feladata a **páralecsapódás és a jegesedés megakadályozása,** s ezzel a megfelelő kilátás biztosítása. Ha az autó szélvédői és ablakai párásodnak, a szellőzőventilátort kapcsold magasabb fokozatba, és a belépő levegőt irányítsd az ablakokra. A fűtést szükség szerint magasabb hőmérsékletre állíthatod. Emellett - akár télen is - kapcsold be a légkondicionáló berendezést. Ha kell, használd a hátsó szélvédőfűtést, illetve ha autódat felszerelték vele, akkor a külső tükrök és az első szélvédő fűtését is bekapcsolhatod.

## A biztonsági öv

A tükrök beállítása után kapcsold be a biztonsági övet, és a **vezetés során tartsd mindvégig becsatolva, bármilyen rövid útra indulsz is.**

### Becsatolás

Az ajtótól távolabb eső kezeddel fogd meg az öv csatját, és húzd keresztbe magad előtt. Ügyelj arra, hogy az öv **ne csavarodjon meg,** és rásimuljon a **mellkasodra,** illetve a **medencecsontodra.** Rögzítsd az övet az ülés mellett található csatlakozóba.

A biztonsági övet becsatoláskor lassan, folyamatos mozdulattal húzd ki, és a csatot nyomd a zárszerkezetbe addig, amíg határozott kattanó hangot nem hallasz. Túl gyors húzás vagy **hirtelen rántás esetén az övmechanika automatikusan blokkol.** Ilyenkor kissé vissza kell engedni az övet, és a becsatolást az előzőekben leírtak szerint kell végrehajtani.

### Automata biztonsági öv

A mai korszerű autókat már csak automata biztonsági övvel gyártják. Ez az öv kicsatolása eseten automatikusan feltekeredik, becsatoláskor pedig - az automatikus visszahúzási funkciónak köszönhetően - **külön beállítás nélkül alkalmazkodik a vezető testméreteihez és testalkatához.**

Ha szeretnéd kioldani, csak nyomd meg a csatlakozó tetején vagy oldalán található gombot. A biztonsági öv **becsatolásakor és kioldásakor mindig fogd meg a csatot**, nehogy feltekeredéskor sérülést okozzon, vagy az ablaknak csapódjon.

---

Sok gépkocsitípusban az **öv felső rögzítési pontjának magassága is állítható** a „B” oszlopon. Megfelelő beállítás mellett a pánt a váll közepénél halad el, a **nyakat semmiképpen sem szabad érintenie.** Az övnek szorosan kell illeszkednie a felsőtesten és a medence körül (nem a hason). Ezzel lesz megfelelő a biztonság és a komfortérzet.

A biztonsági öv **övfeszítő** berendezéssel van ellátva, ami akkor **lép működésbe, ha a jármű lassulása átlép egy bizonyos határértéket.** Ez jellemzően csak **ütközéskor** következhet be. Ha az övfeszítő egy baleset miatt működésbe lépett, akkor cseréltetni kell.

A személyautók üléseit **hárompontos** (egyik váll, valamint medence bal és jobb oldala) **biztonsági övekkel** látják el. A régebbi autók hátsó, középső ülésein a repülőkhöz hasonlóan csak kétpontos (medence felett átfutó) biztonsági övet alkalmaztak.

Sok gépjárműtípusban **piros figyelmeztető lámpa,** elindulás után pedig **hangjelzés** hívja fel a figyelmet arra, hogy a vezető (vagy a vezető melletti utas) nem kapcsolta be a biztonsági övet. Az újabb autókban - az elindulást követően egy ideig - azt is látja a vezető a műszerfalon, hogy a hátsó ülések biztonsági övei be vannak-e kapcsolva.

## A biztonsági öv használata

Baleset esetén a becsatolt biztonsági öv **csökkenti a személyi sérülés súlyosságát,** sőt akár **életet is menthet,** ezért jogszabály írja elő, hogy **minden autóvezető és utas köteles becsatolni a biztonsági övét.** Ez alól **kivétel,** ha valakinek ez valamilyen egészségügyi probléma miatt nem ajánlott, és erről **orvosi igazolással** is rendelkezik.

> A biztonsági öv használatáért **az felel, aki az adott ülésen utazik.**

Mutass példát a biztonsági öv becsatolásával, és erre **figyelmeztesd utasaidat** is. Ugyan nem te vagy a felelős, azaz egy esetleges ellenőrzéskor nem téged bírságolnak meg, de ha az utasod nincs bekötve, egy **baleset esetén:**
- a következmények, **sérülések a be nem csatolt utas számára súlyosabbak lehetnek,** ezért pedig a baleset okozója (tehát akar te is) sokkal súlyosabb büntetéssel számolhat,
- a be nem csatolt utas az utastérben egy **másik, becsatolt utasnak is sérülést vagy akar halált is okozhat,** ahogy nagy erővel, irányíthatatlanul nekivágódik az utastérben.

## A műszerfal

A műszerfalon találhatók
- az **ellenőrző műszerek,** valamint
- az **ellenőrző és figyelmeztető lámpák.**

A motor beindítása után a **műszerfal jelzőlámpai segítségével felmérheted a motor,** illetve a **segédberendezések állapotát,** esetleges hibáit.

![[1.2-muszerfal.png]]

1. **Fordulatszámmérő**
   A fordulatszámmérő műszer segítségével figyelemmel kísérheted a **motor fordulatszámát.** Vezetés közben ügyelj arra, hogy a **fordulatszám ne érje el a piros tartományba** eső értékeket, ez ugyanis a **motor károsodásához** vezethet. Az ideális fordulatszám-tartományról a jármű kezelési utasítása ad megfelelő információt. A motor ebben a tartományban üzemeltethető stabilan és egyben gazdaságosan is. Nevezetes érték az **alapjárati fordulatszám:** a motor beindítása után gázadás nélkül ezen a fordulatszámon üzemel a motor. Ha a fordulatszám ennek az értéke alá esik, akkor a motor járása egyenetlen lesz, rángat, majd lefullad, leáll.

2. **Sebességmérő műszer**
   A sebességmérő műszer segítségével a járművezető figyelemmel kísérheti járműve **haladási sebességét.** A **sebességre vonatkozó** közúti közlekedési **szabályok** betartásához nyújt fontos támpontot.

3. **Kilométer-számláló**
   A kilométer-számláló a jármű által megtett **összes menettávolságot** jelzi kilométerben kifejezve.

4. **"Napi" kilométer-számláló (részútszámláló)**
   A napi kilométer-számláló a jármű **valamely időponttól** (a számláló előző nullázásától) **kezdődően teljesített távolságát** jelzi kilométerben kifejezve. A járművezetők általában a tankolás kapcsán használják ezt a számlálót. A két egymást követő tankolás között megtett út mérése **támpontot adhat a jármű fogyasztására** vonatkozóan. Akkor is segítséget nyújthat a következő tankolás időpontjának megválasztásában, ha az üzemanyagszint-jelző nem működik.

5. **Üzemanyagszint-jelző műszer**
   Az üzemanyagszint-jelző műszer a jármű üzemanyagtartályában rendelkezésre álló **üzemanyag mennyiségét** jelzi.

6. **Hűtőfolyadék-hőmérő műszer**
   Ez a műszer a **motorban lévő hűtőfolyadék hőmérsékletét** jelzi. Ha a hőmérséklet eléri a **piros színnel jelzett értéktartományt,** akkor a **motor károsodhat.** Ezt el kell kerülni, a túlmelegedett motort vissza kell hűteni. Ehhez a járművel meg kell állni, es a motort alapjáraton kell járatni, majd le kell állítani.

## A fő kezelőszervek

A **kézi kapcsolású** (manuális) **sebességváltóval felszerelt autókban** három pedál található.

![[1.2-pedalok.png]]

1. **Tengelykapcsoló pedál**
2. **Fékpedál**
3. **Gázpedál**

> A biztonságos közlekedés érdekében már az első pillanattól kezdve memorizáld, hogy a **gáz- és** a **fékpedált** a **jobb, a tengelykapcsoló pedált** pedig a **bal lábbal kell** kezelni.

### A gázpedál

A jobb szélen található gázpedál **szabályozza a motor üzemanyag-ellátásának mértékét.** A gázpedált csak **jobb lábbal** szabad használni.

Minél inkább lenyomod a gázpedált, annál nagyobb teljesítményt ad le a motor. Adott úton, adott sebességfokozatban a **gázpedál állásával határozod meg a haladási sebességed.** A teljesítmény növelésére, nagyobb gázadásra akkor van szükséged, ha **gyorsítani** akarsz, vagy **emelkedőhöz érkezel**. A gázpedálról lelépve pedig lassulni fog a járműved - ezt nevezik motorfékezésnek. A gázpedál
használata nagyban meghatározza autód fogyasztását is.

> Az üzemanyag-takarékos vezetés érdekében **kerüld a nagy és hirtelen gázadásokat!**

### A fékpedál

A kézi kapcsolású (manuális) sebességváltóval felszerelt autókban a **középső pedál** a fékpedál.

A fékpedált is **jobb lábbal** kell lenyomni azért, hogy a vezető még véletlenül se használja egyszerre a gáz- és a fékpedált.

A fékpedál lenyomása egyúttal az autón hátul lévő **erős fényű, piros színű féklámpákat** is működteti, így mások is látják, hogy lassítasz.

Helyezd el a jobb lábad sarkát a fékpedál mögé a padlóra, mert szükség esetén ebben a helyzetben tudod a leggyorsabban és intenzíven nyomni a fékpedált. A gázpedál benyomásához a lábfejed elforgatásával (sarkadat nem megemelve) helyezd át a lábad a gázpedálra.

Az autóban ülve majd **gyakorold a pedálok közti váltást anélkül, hogy lenéznél, vagy elmozdítanád a sarkad.** Miután megtaláltad a lábad számára legkényelmesebb pozíciót, a fékpedált óvatosan lenyomva ismerkedj a pedál ellenállásával.

![[1.2-ellenorzo_lampa.png]]

Behúzott kéziféket vagy a **fékrendszer hibáját** jelzi, ha járó motornál a műszerfalon **folyamatosan világít** ez az **ellenőrző lámpa.** A **fékrendszer meghibásodása** esetén feltétlenül fordulj **szakszervizhez!**

### A tengelykapcsoló

A **tengelykapcsolót** (kuplungot) a **bal pedál** működteti.

A motor es a sebességváltó között elhelyezett tengelykapcsoló lényeges szerepet tölt be az erőátviteli rendszerben. **Megteremti** vagy ideiglenesen **megszünteti a motor és az erőátviteli rendszer** többi része (ideértve a hajtott kerekeket is) **közötti kapcsolatot**. Ez a szerkezet teszi lehetővé a **jármű elindulását** és a **sebességfokozatok közötti** zökkenőmentes **váltást.**

> A tengelykapcsoló pedált **csak bal lábbal** szabad használni.

A tengelykapcsolót leegyszerűsítve **két kör alakú tárcsaként** lehet elképzelni, amelyeket **rugó szorít egymáshoz.** Az **egyik tárcsa a motorhoz** kapcsolódik, és állandóan forog, ha a motor működik. A **másik tárcsa** a sebességváltón és a differenciálművön keresztül a hajtott **kerekekkel** áll kapcsolatban.

A tengelykapcsoló pedál **lenyomásával** a tárcsák elválnak egymástól, azaz **megszakad a motor és a sebességváltó közötti összeköttetés.**

![[1.2-elindulas_folyamata.mp4]]

> A tengelykapcsoló kezelése a **legfontosabb** vezetői feladatok egyike, a **biztonságos** és rutinos **vezetés egyik alapeleme**, amit csak **gyakorlással** lehet megtanulni.

## A kézifék használata

A kézifék - más néven **rögzítőfék** - az autó rögzítésére szolgál. Jellemzően akkor fogod használni, ha a járművel **parkolsz**, vagy **1-2 percnél hosszabb ideig állsz.** A kéziféket működtető kar általában a vezetőülés mellett található. **Működtetése előtt győződj meg** arról, hogy az **autó** teljesen **megállt.** A rögzítés befejezéséig tartsd továbbra is lenyomva a fékpedált, hogy az autó ne mozduljon el.

### A kézifék behúzása

1. Fogd meg a fékkart.

2. A **reteszelőgomb benyomása nélkül** folyamatosan **húzd felfelé** addig, amíg megnövekedett ellenállást nem érzel. Ez általában **3-6 kattanásnál** következik be.

A behúzott kéziféknek az autót akár **18%-os lejtőn is meg kell tartania.**

### A kézifék kioldása

1. A kart **húzd kissé felfelé.**
2. A kar elején lévő **gombot nyomd be** és tartsd nyomva mindaddig, amíg a kart az **alsó végállásig leengeded.** Ilyenkor nem fogsz kattanásokat hallani.

**Ha nem engeded ki teljesen,** a rögzítőfék **részleges fékhatást** fejthet ki **menet közben.**

![[1.2-kezifek_jelzo.png]]

![[1.2-fekrendszer_hiba.png]]

> Fontos, hogy a **kézifékkar behúzását,** illetve **kioldását anélkül is el tudd végezni, hogy odanéznél.** Elindulás előtt pillants a műszerfalra, ellenőrizd a kézifék visszajelző lámpáját: **behúzott kézifékre figyelmeztet, ha világít. A kézifék kiengedése nélkül ne indulj el!** A visszajelző lámpa lehet azonos a fékrendszer hibáját jelző lámpával, de erre a célra külön figyelmeztető lámpát is alkalmazhatnak.

### További rögzítőféktípusok

Egyes járművekben a rögzítőféket **külön pedállal** lehet működtetni, más típusoknál pedig **elektromos működtetésű megoldással** találkozhatsz.

Ha a tanulójárművön az általánostól eltérő rögzítőfék van, az **oktató bemutatja** majd ennek a **használatát** is. A rögzítőfék általában a hátsó kerekeket rögzíti.

## A kormányszerkezet

A **kormánykerék elforgatásával** az **első kerekek elfordulnak,** ezáltal **megváltozik az autó haladási iránya.**

A kormánykerék forgó mozgását a **kormányoszlop** adja át a **kormányműnek**, ami a **vezetőtéren kívül található.** A kormányműhöz csatlakozó **kormányrudazat** a szükséges mértékben elfordítja az autó első kerekeit. Mivel az első kerekeket kormányozzák, a **jármű eleje** mindig valamivel **nagyobb íven fordul,** mint a hátulja. Ezt bizonyos manővereknél (pl. beparkolás a járdaszegély mellé) figyelembe kell venni.

Ha jól működik a kormányberendezés, akkor a **mozgó gépjárművel** történő kormányzás során az elfordított **kerekek maguktól is igyekeznek visszatérni az egyenes állásba.** Az álló jármű kormányzásához nagyobb erő szükséges, mint amikor a jármű mozgásban van.

![[1.2-kormanyszerkezet.png]]

## A helyes kormányfogás

A kormánykereket könnyedén, de **határozottan fogd meg.**

A kezeid - egy képzeletbeli óra mutatóira gondolva - helyezd **9 óra 15 perc** pozícióba.

![[1.2-kormanyfogas.png]]

Vezetés közben mindkét kezed tartsd a kormányon, kivéve, ha az egyik kezeddel valamelyik kezelőszervet működteted, vagy irányjelzést adsz. **Ha a jármű mozgásban van, a kormányt soha ne engedd el mindkét kezeddel,** ugyanis a konstrukció jellegéből adódóan a **kormányzási erő megszűntekor** a jármű automatikusan **visszatér az egyenes** haladási **irányba.**

Ha egyenesen szeretnél haladni, előrefelé nézz! Vezetés közben észre fogod venni, hogy ösztönösen mindig arra igyekszel fordítani a kormányt, amerre nézel, ezért járművezetés közben **mindig arra nézz, amerre a járművel menni szeretnél.** Következésképpen a fő **kezelőszerveket** úgy kell tudnod **használni,** hogy közben **nem is pillantasz rájuk,** ha ugyanis odanézel, az autó arra fog eltérni, amerre a tekinteted éppen fordítod.

> Ügyelj arra, hogy ha mégis **el kell mozdítani a fejed,** illetve a felsőtested (pl. a holttér ellenőrzésekor), akkor a **kormányt ne fordítsd el indokolatlanul.**

## Kormányfogás kanyarodáskor

Kanyarodáskor az ún. **keresztfogasos kormányzást alkalmazd:** egyik kezed csúsztasd a kormány peremén, a másikkal pedig markold a kormányt.

**Az alap kormányfogás:** a „9 óra 15 perc”, illetve a „10 óra 10 perc” kormányfogást tartják megfelelőnek.

**Jobbra kanyarodáskor** bal kezeddel fordítsd jobbra a kormányt, közben jobb kezed helyezd át a kormánykeréken a bal kezed mögé, és jobb kézzel forgasd tovább a kormánykereket. A kanyar ívének megfelelően ismételd a kezek mozgását.

**Balra kanyarodáskor** jobb kezeddel fordítsd balra a kormányt, közben a bal kezed helyezd a kormánykeréken a jobb kezed mögé, és bal kézzel forgasd tovább a kormányt. A kanyar ívének megfelelően ismételd a kezek mozgását.

Ha a jármű első **kerekeit éles szögben kell elfordítani,** a szükséges számú alkalommal ismételd meg ezeket a lépéseket. Értelemszerűen, a kormány elforgatásának mértékétől **függően válts az alap-, illetve a keresztfogásos kormányzás között.**

![[1.2-kormanyfogas_kanyarodaskor.mp4]]

> **Ne engedd,** hogy kanyarodás után a **kormány magától csússzon vissza** az ujjaid között, mivel ezzel ideiglenesen **csökken az autó feletti uralmad.**

Ügyelj arra, hogy a **kormányzás folyamatos legyen,** és **illeszkedjen** az **irányváltoztatás** nyomvonalához, illetve - kanyar eseten - az út **vonalvezetésének** megfelelő, helyes és biztonságos **nyomvonalhoz.**

**Az álló autót a lehetőségekhez képest ne kormányozd,** mert nem láthatod, hogy a jármű hogyan reagál a kormánymozgásra. Ráadásul ezzel **feleslegesen terheled a kormányművet és a gumiabroncsokat is.**

## Kormánymű és kormányszervó

A kormányzáshoz szükséges **erőkifejtés csökkentésére** segédberendezést, **kormányszervót alkalmaznak,** ami **rásegítést fejt ki, ha jár a motor.** Működési elvét tekintve elektromos vagy hidraulikus lehet.

Ha ez a segédberendezés **meghibásodik,** irányváltoztatáskor **jelentősen megnő a kormányzáshoz kifejtendő kézi erő.** Ez különösen igaz alacsony sebesség eseten.

Egyes járművekben a szervokormány meghibásodását **visszajelző lámpa jelzi** a műszerfalon.

![[1.2-kormanyszervo_hiba_sarga.png]]

Ha ez **sárgán világít,** akkor **tovább közlekedhetsz,**
- de számíts arra, hogy **nagyobb kormányzási erőt** kell kifejtened, és
- haladéktalanul **keress fel szakműhelyt** a kormányberendezés ellenőrzése céljából.

![[1.2-kormanyszervo_hiba_piros.png]]

Ha a visszajelző lámpa **pirosan világít**, akkor
- haladéktalanul **állj meg** - vagy ne indulj el -, és
- gondoskodj a **hiba kijavításáról.**

Ha a szervokormány meghibásodására **nem figyelmeztet ellenőrző lámpa** a műszerfalon, de járó motor mellett azt érzékeled, hogy sokkal **nehezebbé vált a kormányzás,** akkor
- állj meg a járművel,
- állítsd le a motort,
- ellenőrizd a szervoolaj szintjét.

A megnövekedett kormányzási erő egyik oka lehet, hogy az **olaj tömítetlenség vagy vezetéksérülés miatt elfolyt.** Az olaj nélkül működő szivattyú pedig berágódhat, tönkremehet, sőt a kormánymű is károsodhat.

Amennyiben a **szervoolaj szintje nem megfelelő,** az autót csak **emelten vontatva** (a kormányzott kerekeket az útfelület fölé emelve), illetve szállítójárművön szabad szállítani.

Ha az olajszint **megfelelő,** vagyis nincs folyadékhiány, az autóval a legközelebbi **javítóműhelyig haladhatsz** tovább. A kormányzáshoz azonban a megszokottnál nagyobb erőkifejtés lesz szükséges.

## Világító- és fényjelző berendezések

Ismerd meg a gépjármű egyes lámpatípusainak elhelyezkedését és működését!

### Első lámpák

#### Helyzetjelző

![[1.2-elso_helyzetjelzo.png]]

#### Nappali menetjelző

![[1.2-elso_nappali_menetjelzo.png]]

#### Tompított fényszóró helyzetjelzővel

![[1.2-elso_tompitott_fenyszoro_helyzetjelzovel.png]]

#### Távolsági fényszóró tompított fénnyel és helyzetjelzővel

![[1.2-elso_tavolsagi_fenyszoro_tompitott_fennyel_es_helyzetjelzovel.png]]

#### Irányjelző

![[1.2-elso_iranyjelzo.png]]

#### Ködlámpa helyzetjelzővel

![[1.2-elso_kodlampa_helyzetjelzovel.png]]

#### Vészvillogó

![[1.2-elso_veszvillogo.png]]

### Hátsó lámpák

#### Helyzetjelző és rendszámtábla-világítás

![[1.2-hatso_helyzetjelzo_es_rendszamtabla-vilagitas.png]]

#### Féklámpa

![[1.2-hatso_feklampa.png]]

#### Tolatólámpa

![[1.2-hatso_tolatolampa.png]]

#### Irányjelző

![[1.2-hatso_iranyjelzo.png]]

#### Ködlámpa helyzetjelzővel

![[1.2-hatso_kodlampa_helyzetjelzovel.png]]

#### Vészvillogó

![[1.2-hatso_veszvillogo.png]]

## Világítóberendezések

A jármű előírt világítóberendezéseit az alábbiaknak **megfelelően kell használni:**
- **időjárási viszonyok,**
- **napszak** és
- **jogszabályi előírások** (pl. lakott területen kívüli kötelező használat).

Követelmények:
- A lámpák által kibocsátott fény **színét és fényerejét jogszabályok** írják elő.
- Az előre-, illetve hátrafelé világító, párosan elhelyezett lámpák kibocsátott fénye **páronként** csak **azonos színű** lehet.
- A lámpákban világító izzók páronként csak **azonos teljesítményűek** lehetnek.
- A személygépkocsi **tompított fényszórója** csak **színtelen** (fehér) vagy **kadmiumsárga** fényt bocsáthat ki.
- A **tompított világítás** és a **ködlámpa** csak a **helyzetjelző lámpa bekapcsolása után** kapcsolható (tehát csak a helyzetjelző lámpával együtt működnek).

> A **bal oldali lámpák** alapfeladatukon túl lényeges információt is jelentenek a **szembejövő** számára, aki ebből tudja felmérni, hogy **milyen széles a járműved.** Ha a **jobb oldali első lámpád nem világít,** előfordulhat, hogy a gyengébb megvilágítás miatt **nem,** vagy csak későn **veszed észre az úttest jobb szélén** közlekedő **gyalogost, kerékpárost.**

## A világítóberendezés meghibásodása

Ha valamelyik világítóberendezés nem működik, akkor az **izzó ellenőrzése mellett szükség lehet a biztosítéktábla ellenőrzésére is.** A biztosítékok (biztosítók) az elektromos rendszer egyes áramköreit védik a túlterheléstől, illetve rövidzárlattól. Célszerű az autóban **minden biztosítékfajtából tartani legalább egy-egy tartalékot.**

![[1.2-biztositektabla.png]]

> A „kiolvadt, tönkrement biztosítékot **nem szabad dróttal, szöggel** vagy más módon **helyettesíteni,** mert az **rövidzárlatot,** illetve **elektromos tüzet okozhat.**

A **meghibásodott biztosíték** egyértelműen felismerhető a rajta áthaladó **vezetékszál szakadásából.**

![[1.2-kiolvadt_ep_biztositek_szal.png]]

A **biztosíték kicseréléséhez ugyanolyan színűt** használj, ugyanis az azonos szín általában azonos áramerősségű biztosítékot jelent. A biztosíték **színe és a rajta lévő számfelirat** az adott áramkörben megengedett **maximális áramerősséget jelzi,** amperben.

Ha a biztosíték a **csere után ismét kiolvad,** akkor az áramkörben minden bizonnyal **rövidzárlat** lepett fel. Ilyenkor fordulj **szakszervizhez.**

A vezető **köteles a járművet haladéktalanul megállítani,** ha a jármű olyan hibáját észleli, amely balesethez vezethet, különösen **ha elromlott a jármű bal oldali első vagy hátsó helyzetjelző lámpája.** Ez alól **kivétel, ha**
- a jármű **kivilágítása nem szükséges,** vagy
- az elromlott lámpa a távolsági fényszórót és a hátsó helyzetjelző ködlámpát kivéve **más lámpával helyettesíthető.** (Az első helyzetjelzőt a tompított fényszóró tudja helyettesíteni.)

## A kapcsolók működtetése

A leggyakrabban használt kapcsolók:
- az **irányjelző,**
- a **világítás,**
- a **távolsági fényszóró,** valamint
- az **ablaktörlő és a szélvédőmosó** (ablakmosó) **kapcsolói.**

Ezek általában a **kormányoszlopon helyezkednek el,** közvetlenül a kormánykerék mögött, a bajuszkapcsolókon. A világításkapcsolót egyes járműveken a műszerfalon helyezik el.

![[1.2-vilagitas_iranyjelzo_kapcsolo.png]]

![[1.2-ablaktorlo_ablakmoso_kapcsolo.png]]

A fontos kapcsolók közé tartoznak a **kürt és a fűtés-szellőztetés kezelőgombjai.**

Fontos, hogy ismerd a kapcsolók
- **helyét,**
- **funkcióját** és
- **használatuk módját.**

A vezetési gyakorlatok során meg fogod tanulni, mikor kell használni az egyes berendezéseket. Ezek működését vagy meghibásodását a műszerfalon található visszajelző lámpák jelzik. A kapcsolók és az egyéb kezelőszervek használatát olyankor gyakorold, amikor ezt biztonságosan megteheted.

![[1.2-kurt.png]]

![[1.2-futes_szelloztetes_kezelo.png]]

## A gumiabroncs mintázata

A gumiabroncsok fajtája, minősége, állapota nagyban meghatározza járműved **fékezési, gyorsítási, kanyarodási tulajdonságait, stabilitását és lengéskényelmét,** de hatással van a fogyasztásra és a zajkibocsátásra is.

A különböző útviszonyok között **szükséges tapadás** elérése érdekében a gumiabroncsok felületét **mintázattal** látják el. **Nedves aszfalton rosszabb a gumiabroncs tapadása,** mint száraz úton, erősen vizes útfelületen pedig, ha a gumiabroncs felülete kopott, felléphet a vízen futás (aquaplaning) jelensége, és az autó irányíthatatlanná és fékezhetetlenné válhat.

> **Tengelyenként** csak **azonos mintázatú és méretű gumiabroncsokat** szabad használni!

Összetételük és mintázatuk alapján léteznek **nyári,** illetve **téli** útviszonyokra alkalmas, valamint négy évszakos kivitelű gumiabroncsok. Téli útviszonyok között (havas, jeges utak) a megfelelő gumiabroncs használata jelentősen csökkenti a fékutat. De önmagában a jelentősen eltérő hőmérsékletek miatt is célszerű mindig az **évszaknak megfelelő** (téli vagy nyári) gumiabroncsot használni.

![[1.2-teli_nyari_abroncs.png]]

## A gumiabroncs élettartama

A gumiabroncsok élettartamát jelentősen befolyásolja az autó
vezetőjének közlekedési stílusa is. Az élettartam növelése érdekében
lehetőség szerint **kerüld**
- a **hirtelen elindulásokat, fékezéseket** és
- a **durva kanyarodást.**

> Ha teheted,
> - **kerüld ki az úttesten lévő gödröket, kátyúkat,** és
> - **ne hajts a járdaszegélynek** sem, mivel a gumiabroncsok oldalfala jóval sérülékenyebb, mint a futófelületük.
>  
>  A gumiabroncs **oldalfalának sérülését** (a belső szövetszerkezet szakadását) jelzi, ha az **kidudorodik.** Az ilyen gumiabronccsal **nem szabad tovább közlekedni.**

Az abroncs élettartama véges, nemcsak a **kopásával,** hanem az **anyagának** az **öregedésével** is érdemes számolni. Szakértői vélemények
szerint a gumi anyagának öregedése, amikor már nincs a guminak megfelelő tapadási tulajdonsága, körülbelül **5-6 év:** a lehetőségekhez képest
ennél idősebb abroncsot ne használj.

Az **ásványolajtermékek** (zsír, olaj, üzemanyag) közvetlenül is **károsíthatják** a gumiabroncs szerkezetét. Ha ilyen anyag kerül rá, azt erre
alkalmas helyen - például autómosóban - gondosan el kell távolítani.

## Összefoglalás

### Biztonságos és kényelmes vezetés

- Az ülés beállítása
- A fejtámla beállítása
- A visszapillantó tükrök beállítása
- A biztonsági öv használata

### Kilátás a járműből

- A holttér
- A jármű holtterei és azok ellenőrzése
- A szélvédők es ablakok tisztán tartása
- A fűtés-szellőzés megfelelő használata

### Fő kezelőszervek

- Gáz-, fék- és tengelykapcsoló pedál
- A kézifék használata
- A kormányszerkezet és a helyes kormányfogás
- Kormányszervo
- A kapcsolók működtetése

### Világítás és gumiabroncs

- Első és hátsó lámpák
- Jelzőberendezések
- Világítóberendezések és meghibásodásuk
- A gumiabroncs mintázata és élettartama