---
title: 2.2. Jelzőlámpák
tags:
  - Kresz
---

# 2.2. Jelzőlámpák

Ebben a modulban megismerkedhetsz:
- a háromlencsés, járműforgalmat irányító fényjelző készülékkel,
- a gyalogosforgalom irányítására szolgáló fényjelző készülékkel,
- a kétlencsés, járműforgalmat irányító fényjelző készülékkel.

## A háromlencsés forgalomirányító lámpa

**Ahol a forgalom sűrűsége miatt** az elsőbbséget szabályozó **táblák már nem bizonyulnak elég hatékony forgalomirányító módszernek,** a táblás szabályozás helyett az eggyel magasabb szintű, **jelzőlámpás irányítást** valósítják meg.

A fényjelző készülékek között a **leggyakoribb a három egymás fölötti** (kör alakú vagy nyilat mutató) **lámpából** álló fényjelző készülék.

A felső lámpa piros, a középső sárga, az alsó pedig zöld színű. **Működésekor sorrendben** a következő jelzéseket adja:
- piros,
- piros-sárga,
- zöld
- sárga, majd ismét
- piros.

## Elhelyezés és érvényesség

![[2.2-elhelyezes_es_ervenyesseg1.png]]

Amennyiben az útkereszteződésen áthaladva a fényjelző készülék szabad áthaladást biztosító jelzésénél:
- **telezöld jelzést** látsz, és
- a **továbbhaladás** megengedett **irányait tábla vagy útburkolati jel nem korlátozza,**
  
**egyenesen, balra, illetve jobbra is továbbhaladhatsz,** a kanyarodás szabályait betartva.

![[2.2-elhelyezes_es_ervenyesseg2.png]]

A járműforgalom irányítására szolgáló közlekedési lámpákat **jellemzően az út jobb oldalán** helyezik el.

Ugyanakkor gyakran előfordul, hogy a kereszteződéshez érkezve **több, útburkolati jellel elválasztott sáv** található. Ilyen úton "közlekedési lámpás" kereszteződéshez érkezve azt tapasztalhatod, hogy **egyes forgalmi sávok irányítását külön fényjelző készülék** szolgálja.

Fontos tudnod, hogy a **párhuzamos közlekedésre** alkalmas úton melyik lámpa melyik forgalmi sávra vonatkozik.

> Ha a **sávoknak külön forgalomirányítása** van, akkor általában:
> - az **úttest jobb oldalán** lévő lámpa a **jobb szélső,**
> - az **úttest bal oldalán** lévő lámpa a **bal szélső,**
> - a **forgalmi sáv felett** elhelyezett lámpa az **alatta található** 
> 
> forgalmi sávra vonatkozik.
> 
> ![[2.2-elhelyezes_es_ervenyesseg3.png]]

**Ha a forgalmat jelzőlámpa irányítja,** a jelzések közötti, korábban tanult hierarchiának megfelelően az **elsőbbséget szabályozó jelzőtáblák jelzései nem irányadók,** azaz figyelmen kívül kell hagyni őket.

Például ha "Állj! Elsőbbségadás kötelező" táblát látsz a lámpa felett - ahogy a képen -, de a jelzőlámpa zöld jelzést ad, nem kell megállnod, és nem kell elsőbbséget adnod a keresztirányból érkezőknek.

![[2.2-elhelyezes_es_ervenyesseg4.png]]

A jelzőlámpás irányítás ellenére ezeket az elsőbbségadási táblákat a közútkezelőnek ki kell helyeznie a lámpák fölé. Ugyanis ha áramszünet vagy műszaki hiba miatt a **jelzőlámpa nem működik,** akkor ezek az **elsőbbségadás táblák** fogják a **csomópont elsőbbségi viszonyait meghatározni.** Sőt az is előfordulhat, hogy kis forgalmú időszakokban (pl. éjszaka) a jelzőlámpás irányítást tudatosan kikapcsolják (illetve sárga villogóra állítják), mert ilyenkor a jelzőtáblás forgalomirányítás a hatékonyabb.

![[2.2-elhelyezes_es_ervenyesseg5.mp4]]

Előfordul, hogy az előtted **feltorlódott járműsor miatt** a zöld jelzés időtartama alatt **nem tudsz áthaladni az útkereszteződésen.** Ha úgy látod, hogy ez a helyzet, **ne is indulj el,** mert a kereszteződésbe "beragadva" **akadályoznád a keresztező forgalmat.**

Forgalmas csomópontokban sárga **"Különösen veszélyes hely"** útburkolati jel is **figyelmeztet** erre az eshetőségre. Ezen az útburkolati jelen, ha teheted, **még forgalmi okból se állj meg.**

![[2.2-elhelyezes_es_ervenyesseg6.png]]

Előfordul, hogy **nem helyeznek el fényjelző készüléket az útkereszteződés jobbra kanyarodó forgalmi sávjában,** ha azt **járdaszigettel választották el** az egyenesen továbbhaladó forgalmi sávtól. Ilyenkor a jobbra kanyarodó járművel a kanyarodó sávban kihelyezett **jelzőtábláknak és útburkolati jeleknek megfelelően** kell közlekedni.

## A fényjelző készülékek színei

### Piros fény

A kör alakú, illetve nyilat vagy kerékpárt ábrázoló folyamatos **piros fény a továbbhaladás tilalmát** jelzi. A kerékpárt ábrázoló lámpák csak a kerékpárral közlekedőkre vonatkoznak.

![[2.2-piros_feny.png]]

### Piros és sárga fény

A kör alakú, illetve nyilat vagy kerékpárt ábrázoló **piros és sárga fény együtt:**
- a **továbbhaladás tilalmát** jelzi, és
- arról **tájékoztat,** hogy **zöld fényjelzés következik.**
Ilyenkor már **elkezdhetsz felkészülni az indulásra:** tedd **egyes sebességi fokozatba** a járművet.

![[2.2-piros_es_sarga_feny.png]]

### Zöld fény

A kör alakú, valamint a kerékpárt ábrázoló zöld **fény szabad utat jelez. Ha jelzőtábla vagy útburkolati jel nem korlátozza a továbbhaladás irányait,** a vonatkozó szabályok betartásával:
- **egyenesen,** illetve
- **jobbra vagy balra**
  
bekanyarodva szabad haladni.

![[2.2-zold_feny1.png]]

Kanyarodás közben a **keresztező úton** a szabad jelzésen áthaladó **gyalogos részére elsőbbséget** kell adni.

![[2.2-zold_feny2.png]]

A felfelé (előre), illetve oldalra mutató, nyíl alakú zöld fény **szabad utat jelent a jelzett irány(ok)ban.** Ilyenkor **csak ez az irány kap zöld jelzést,** ezért ilyen esetben **nem kell elsőbbséget adnod** a kereszteződésben a többi jármű részére.

![[2.2-zold_feny3.png]]

### Folyamatos sárga fény

A kör alakú, illetve nyilat vagy kerékpárt ábrázoló folyamatos sárga fény a **forgalom irányának megváltozását jelzi.** Az **útkereszteződésnél** - a kijelölt gyalogos-átkelőhely, illetve a megállás helyét jelző útburkolati jel, ezek hiányában pedig a fényjelző készülék előtt - **meg kell állni.**

Ha azonban **már nem lehet biztonságosan megállni,** az útkereszteződésen **mielőbb át kell haladni,** ugyanis piros jelzés következik. A kereszteződés előtt akkor nem tudsz biztonságosan megállni, ha:
- a **sárga jelzést már féktávolságon belül észleled,** illetve
- olyan intenzív fékezést kellene végrehajtanod, hogy a **téged követő jármű** - tekintettel annak követési távolságára is - **nem lesz képes megállni mögötted.**

![[2.2-folyamatos_sarga_feny.png]]

## Megállás, elindulás közlekedési lámpánál

**Ha elsőként érkezel** forgalomirányító fényjelző készülékhez, amely **sárgán világít, majd pirosra vált:**
1. **Lassíts,** majd **állj meg.**
2. Amikor a fényjelző készüléken a **piros és a sárga fény egyidejűleg** világít, **kapcsolj egyes sebességi fokozatba.**
3. A **zöld** (szabad) jelzés megjelenését követően **indulj el.**

## Veszélyes hely jelzése

A **veszélyes hely jelzésére** szolgáló készülék:
- **kör alakú, sárga fényű** lámpából áll, és
- **villogó sárga fényjelzést** ad.
Előfordulhat, hogy a **veszélyre utaló piktogram** (pl. gyalogos, villamos, kerékpár) is látszik a lámpában.

![[2.2-veszelyes_hely1.png]]

Ilyen fényjelzést a járműforgalom irányítására szolgáló **háromlámpás fényjelző készülék is adhat,** például:
- **műszaki hiba** vagy
- **kikapcsolt lámpák**
  
esetében.

Ez szintén **veszélyes helyre** hívja fel a figyelmet, amelyet **fokozott óvatossággal** kell megközelítened, illetve **ilyenkor életbe lépnek** és szabályozzák az elsőbbséget a **jelzőlámpák felett kihelyezett, elsőbbségadásra vonatkozó táblák.**

![[2.2-veszelyes_hely2.png]]

## Speciális fényjelző készülék

A forgalmi sáv **foglaltságát** jelző vagy a **váltakozó irányú forgalmat szabályozó** fényjelző készülék **három, egymás mellett elhelyezett lámpából** áll:

![[2.2-specialis_fenyjelzo_keszulek_prios_x.png]]
Az **"X" alakú piros** fényjelzés a **haladás tilalmát jelenti** az alatta lévő forgalmi sávban a fényjelzéssel szemben közlekedő járművek számára. A sávra **még átmenetileg sem** szabad ráhajtani.

![[2.2-specialis_fenyjelzo_keszulek_villogo_sarga_nyil.png]]
A **villogó sárga** fénnyel megjelenített, **ferdén lefelé mutató nyíl** azt jelzi a fényjelzéssel szemben haladó járművek számára, hogy **haladéktalanul el kell hagyniuk** a **forgalmi sávot** a sávváltoztatásra vonatkozó szabályoknak megfelelően, a nyíllal meghatározott irányban.

![[2.2-specialis_fenyjelzo_keszulek_zold_nyil.png]]
A **lefele mutató, nyilat formázó, zöld** színű fényjelzés **szabad utat jelez** az alatta levő forgalmi sávban haladó - a fényjelzéssel szemből érkező - járművek számára.

Sorrendben: **zöld, villogó sárga,** majd **piros** fényjelzést ad. A fényjelző készülékeket - adott esetben - minden forgalmi sáv felett, mindkét irányban elhelyezik. Így a forgalom irányítása képes alkalmazkodni, ha egy úton a **napszaktól függően eltérő a forgalom terhelése:** például reggel a városba befelé, délután pedig onnan kifelé nagy a forgalom.

Ilyen esetekben a **középső sávokat** mindig az **aktuálisan nagyobb forgalom felé teszik szabaddá,** ezzel is csökkentve a dugók kialakulásának esélyét. Magyarországon ilyen forgalomszervezéssel és jelzőlámpákkal jellemzően nem találkozol.

A **lámpával kapcsolatban megismert jelzéseket** viszont idehaza is alkalmazzák, **főleg autópályák változtatható jelzésképű kijelzőin.** Erre akkor kerülhet sor, ha például egy építkezés vagy baleset miatt bizonyos sávokból ki kell terelni a forgalmat.

![[2.2-specialis_fenyjelzo_keszulek1.png]]

![[2.2-specialis_fenyjelzo_keszulek2.png]]

## A gyalogosforgalom fényjelző készülékei

A **gyalogosforgalom irányítására** szolgáló **fényjelző készülék két** - felül álló gyalogost mutató, piros fényű, alul haladó gyalogost mutató, zöld fényű - **lámpából áll. Sorrendben:**
1. **piros,**
2. **folyamatos zöld,** majd
3. **villogó zöld**
   
**fényjelzést** ad.

A fényjelző készülék:
- zöld fényjelzésnél **folyamatos,**
- villogó zöld fényjelzésnél **szaggatott**
  
kiegészítő **hangjelzést is adhat.**

A fényjelző készülék **egyes jelzéseinek jelentése** a következő:
- **A piros fény az áthaladás tilalmát jelzi:** a gyalogos nem léphet az úttestre.
- **A folyamatosan világító zöld fény szabad utat jelez:** a gyalogos áthaladhat az úttesten.
- **A villogó zöld fény az áthaladásra engedélyezett időtartam végét jelzi:** a gyalogos nem léphet az úttestre, az úttesten lévő gyalogos pedig köteles az áthaladást mielőbb befejezni.

![[2.2-gyalogos_fenyjelzo_keszulek1.png]]

![[2.2-gyalogos_fenyjelzo_keszulek2.png]]

---

![[2.2-gyalogos_fenyjelzo_keszulek3.png]]

Előfordulhat hogy a jelzőlámpás átvezetés **nemcsak a gyalogosokra, hanem a gyalogosokkal együtt** vezetett **kerékpárosokra is** vonatkozik.

![[2.2-gyalogos_fenyjelzo_keszulek4.png]]

Ilyenkor a fényjelző készülék lámpái az álló vagy a haladó **gyalogos mellett kerékpárt is mutatnak, a jelzések** pedig az úttestet keresztező kerékpárúton haladó **kerékpárosra is vonatkoznak.**

## Kiegészítő lámpák

A háromlencsés forgalomirányító lámpát kiegészítő lámpával is felszerelhetik. A **jobbra mutató, nyíl alakú, zöld** kiegészítő lámpa a **jobbra, kis ívben történő kanyarodást** engedi.

**Ritkábban** ugyan, de az is előfordul, hogy a **kiegészítő lámpában a nyíl felfelé mutat.** Ha ez világít, akkor az egyébként megengedett továbbhaladási irányok közül **csak az egyenes irány kap szabad jelzést.**

![[2.2-kiegeszito_lampak1.png]]

Találkozhatsz **BUSZ** feliratú kiegészítő lámpával is: ennek **fénye mindig fehér,** jelzése pedig **kizárólag az autóbusz-forgalmi sávban közlekedő járművekre vonatkozó szabad jelzés.**

Tehát ha **jobbra fogsz kanyarodni,** és erre felkészülve **előtte ráhajtottál az autóbusz-forgalmi sávra,** akkor a **BUSZ feliratú jelzőlámpa szabad jelzése rád is vonatkozik.**

![[2.2-kiegeszito_lampak2.png]]

## Az "Ajánlott sebesség" jelzés

Lakott területen a forgalom **folyamatos haladásának** biztosítása **érdekében** elhelyezhetnek „ajánlott sebesség" fényjelző készüléket.

A négyszögletű, fekete alapon fehér számértéket mutató jelzés **azt a sebességet jelzi** (km/h-ban kifejezve), amellyel a **következő jelzőlámpákat megközelítve azok szabad jelzést fognak adni.** Így elkerülhetők a felesleges megállások és újraindulások, amik növelik a jármű fogyasztását és környezetterhelését. Ha egy hosszabb útszakaszon több helyen is kihelyeznek ilyen készüléket, azzal elősegíthető a járművek egyenletes haladása, a zöldhullám kihasználása.

![[2.2-ajanlott_sebesseg_jelzes1.png]]

![[2.2-ajanlott_sebesseg_jelzes2.png]]

## Kétlencsés, járműforgalmat irányító fényjelző készülék

Ilyen jelzőlámpa biztosíthatja:
- az **utat** (vagy egyes forgalmi sávokat) **keresztező villamos áthaladását,** valamint
- a **megkülönböztető jelzéseket** használó **gépjárművek áthaladását, kihajtását.**

**Két, kör alakú, egymás alatt** elhelyezkedő lámpából áll:
- felül piros,
- alul sárga.

![[2.2-ketlencses_jarmuforgalmat_iranyito_fenyjelzo_keszulek1.png]]

![[2.2-ketlencses_jarmuforgalmat_iranyito_fenyjelzo_keszulek2.png]]

Sorrendben:
1. **Villogó sárga,** ami **fokozott figyelem mellett,** de **szabad utat jelez.**
2. **Folyamatos sárga,** ami a jelzési kép megváltozására hívja fel a figyelmed. Ha **féktávolságon belül** vagy már - azaz nem tudnál biztonságosan megállni a jelzőlámpa előtt -, akkor **mielőbb át kell haladnod.** Ha pedig **féktávolságon kívül** vagy, **meg kell állnod.**
3. **Folyamatos piros,** ami az **áthaladást tiltja.**
4. **Újból villogó sárga.**

![[2.2-ketlencses_jarmuforgalmat_iranyito_fenyjelzo_keszulek3.png]]

## Összefoglalás

### Háromlencsés forgalomirányító lámpák

- Elhelyezés és érvényesség
- Színei
- Jelzései

### A gyalogosforgalom fényjelző készülékei

- Színei
- Jelzései
- Áthaladás

### Egyéb forgalomirányító lámpák

- Kétlencsés, járműforgalmat irányító
- Villogó sárga jelzés
- Sávfoglaltság, váltakozó irány
- Kiegészítő lámpák
- "Ajánlott sebesség"