---
title: 2.1. Útkereszteződések
tags:
  - Kresz
---

# 2.1. Útkereszteződések

Ebben a modulban megismerkedhetsz:
- az egyenrangú útkereszteződéseken történő áthaladás mikéntjével, a jobbkéz-szabállyal és a kanyarodási szabállyal,
- az alárendelt és a védett út fogalmával, a rajtuk közlekedő járművek között fennálló elsőbbségi viszonyokkal,
- az "Elsőbbségadás kötelező" és az "Állj! Elsőbbségadás kötelező" táblákkal, valamint ezek kiegészítő tábláival.

## Az útkereszteződés

Az **útkereszteződés két vagy több útnak azonos szintben való**
- **kereszteződése,**
- **egymásba torkollása,** illetve
- **elágazása.**

![[2.1-utkeresztezodes.png]]
Útkereszteződés

![[2.1-uttorkolat.png]]
Úttorkolat

Az egyik leggyakoribb hely, ahol az elsőbbséget, azaz a továbbhaladási jogot szabályozni kell.

A **továbbhaladás sorrendjét**
- **forgalmi szabályok** vagy
- az adott helyen alkalmazott **közúti jelzések** határozzák meg.

**Forgalmi szabályok** határozzák meg az elsőbbséget az olyan kereszteződésekben, ahol **nincsenek jelzőtáblák** kihelyezve, és más közlekedési jelzések sem. Ha a tábla nélkül kereszteződő vagy egymásba torkolló utak mindegyike szilárd burkolattal rendelkezik, akkor az **egyenrangú utak** kereszteződése.

Az útkereszteződésben azt az utat, amelyen **elsőbbséget szabályozó jelzőtábla** van kihelyezve (innen érkeznek az elsőbbségadásra kötelezettek), **alárendelt útnak** nevezik.

Ebből következően az **elsőbbséggel rendelkezők által használt utat** nem hivatalos kifejezéssel **fölérendelt vagy védett útnak** is szokás nevezni.

![[2.1-jelzotabla_nelkuli_keresztezodes.png]]
Jelzőtábla nélküli útkereszteződés: az elsőbbséget kizárólag a forgalmi szabályok határozzák meg. Itt neked kell elsőbbséget adnod a jobbról érkező számára.

![[2.1-jelzotablaval_ellatott_keresztezodes.png]]
Jelzőtáblával ellátott útkereszteződés. Az elsőbbségadásra kötelezett sárga auto az alárendelt úton halad, a fehér autó pedig a védett (fölérendelt) úton.

## Tábla nélküli útkereszteződések

Ha az útkereszteződésben az **áthaladás sorrendjét nem határozza meg:**
- sem **rendőr,**
- sem **közlekedési lámpa,**
- sem **tábla,**

akkor a **forgalmi szabályok** az irányadók.

Az egyik ilyen forgalmi szabály az egymást **keresztező utak burkolatának** alapján rendezi az elsőbbség kérdését.

A **szilárd** (pl. aszfalt, beton, térkő, kockakő) burkolatú út ennek alapján **magasabb rendű a földútnál** (döngölt föld, murva). Tehát a földútról érkező járművel elsőbbséget kell adni a szilárd burkolatú úton érkező jármű részére.

![[2.1-eltero_burkolatu_utak_keresztezodese.png]]

Táblák és egyéb jelzések hiányában a **szilárd burkolatú** utak kereszteződése **egyenrangú utak kereszteződésének** minősül.

> Az ilyen útkereszteződések előtt kihelyezhetik az "Egyenrangú utak kereszteződése" veszélyt jelző táblát, de ez nem kötelező, így az **egyenrangú útkereszteződés leggyakrabban úgy ismerhető fel, hogy semmilyen tábla nem jelzi!**

![[2.1-egyenrangu_utak_keresztezodese_tabla1.png]]
![[2.1-egyenrangu_utak_keresztezodese_tabla2.png]]
"Egyenrangú utak kereszteződése" tábla

Az egyenrangú útkereszteződés felismerését segítheti, hogy általában:
- **30-as, korlátozott sebességű** övezetekben,
- **lakó-pihenő** övezetekben,
- **kisebb forgalmú** utcák kereszteződésénél

találhatók.

Amennyiben olyan úton haladsz, ahol egyenrangú kereszteződés van, valószínűleg a következő útkereszteződések is egyenrangúak lesznek mindaddig, amíg egy forgalmasabb út kereszteződése nem következik. Itt vélhetően az általad használt - kisebb forgalmú - utca lesz az alárendelt út, amit elsőbbségadásra utasító tábla is jelezni fog.

## Jobbkéz-szabály

**Egyenrangú útkereszteződésben** az áthaladási elsőbbséget a **jobbkéz-szabály** és/vagy a **kanyarodási szabály** határozza meg.

> Az egyenrangú útkereszteződésben két keresztező jármű továbbhaladása a **jobbkéz-szabály** szerint úgy valósul meg, hogy 
> - valamennyi **jobbról érkező jármű részére,** továbbá
> - a **balról érkező villamos** részére is
> 
> **elsőbbséget** kell adni.

![[2.1-jobbkez_szabaly1.png]]
![[2.1-jobbkez_szabaly2.png]]

A kereszteződés ágainak száma, **geometriai kialakítása lényegtelen:**
- lehet egy "T" alaprajzú kereszteződés vagy
- lehet egy "Y" elágazás is,

a **jobbkéz-szabály változatlanul érvényes** marad.

![[2.1-t_alaprajzu_keresztezodes.png]]
"T" alaprajzú kereszteződés

![[2.1-y_elagazas.png]]
"Y" elágazás

A jobbkéz-szabály akkor is érvényes, ha a jobb kéz felől érkező jármű valamilyen **forgalmi akadály miatt a szembejövő sávban halad.**

![[2.1-jobbkez_szabaly3.png]]

## Három jármű egyidejű áthaladása

Ha egy egyenrangú kereszteződéshez **egyidejűleg három jármű** érkezik három irányból, és mindhárman **egyenes irányban** akarnak továbbhaladni, a továbbhaladás szempontjából mindig **az a jármű az első, amelynek jobbja felől senki nem érkezik, vagyis senkinek nem tartozik elsőbbségadással.**

![[2.1-jobbkez_szabaly4.png]]

Az előző forgalmi szituációhoz képest a fehér jármű - mivel jobbra, kis ívben kanyarodik - nem keresztezi a kék jármű útját, így nem keletkezik vele szemben elsőbbségadási kötelezettsége. A kék járműnek továbbra sem érkezik senki a jobbja felől, így a kék és a fehér jármű egyszerre tud áthaladni elsőként a kereszteződésen.

![[2.1-jobbkez_szabaly5.png]]

## Megkülönböztető jelzést használó jármű áthaladása

Az egyenrangú útkereszteződésben a **megkülönböztető jelzéseit használó járművet minden esetben elsőbbség illeti meg, akár jobbról, akár balról érkezik.**

![[2.1-jobbkez_szabaly6.png]]

## Kanyarodási szabály

Ha az útkereszteződésben az **egymással szemben haladó** vagy az azonos irányból érkező járművek egyike vagy mindkettő irányt változtat, akkor az áthaladás sorrendjét az úgynevezett **kanyarodási szabály** határozza meg.

A kanyarodási szabály azt mondja ki, hogy:
- az **egyenesen haladó,** irányt nem változtató járműé az **elsőbbség,** továbbá hogy
- a **jobbra,** kis ívben **kanyarodó** járműnek **elsőbbsége van** az ugyanarra az útra balra, nagy ívben kanyarodni szándékozóval szemben.

![[2.1-kanyarodasi_szabaly1.png]]

![[2.1-kanyarodasi_szabaly2.png]]

A kanyarodási szabályt **nem csak egyenrangú útkereszteződésben,** hanem néhány kivételtől eltekintve **minden kereszteződésben** alkalmaznod kell.

## Kötelező haladási irány

Útkereszteződéshez érve gyakran találkozhatsz utasítást adó jelzőtáblával is, ami az útkereszteződésben a **továbbhaladás kötelező irányát,** irányait jelzi.

![[2.1-kotelezo_haladasi_irany1.png]]
![[2.1-kotelezo_haladasi_irany2.png]]

A **"Kötelező haladási irány"** tábla azt jelzi, hogy az útkereszteződésben **csak** a táblán lévő **nyíl** (nyilak) **által jelzett irány(ok)ban lehet továbbhaladni.**

A táblák nem adnak felmentést az **irányváltoztatás jelzésének kötelezettsége** alól. Tehát **ha irányt változtatsz, az irányjelzőt használnod kell!**

![[2.1-kotelezo_haladasi_irany_egyenesen_tabla.png]]

![[2.1-kotelezo_haladasi_irany_jobbra_tabla.png]]

![[2.1-kotelezo_haladasi_irany_balra_vagy_egyenesen_tabla.png]]

A tábla alatt elhelyezett, **autóbuszt vagy kerékpárt** és nyilakat **mutató kiegészítő tábla** azt jelzi, hogy a menetrend szerint közlekedő **autóbusz vagy a kerékpáros abban az irányban haladhat tovább, amely(ek)et** a jármű jelképét feltüntető kiegészítő táblán lévő **nyíl** (nyilak) **jelez(nek).** Általában **több** irány áll a rendelkezésükre, mint amennyit a fő tábla jelez.

![[2.1-kotelezo_haladasi_irany3.png]]

Külön tábla jelezheti azt is, hogy a **veszélyes árut szállító járművel merre kell továbbhaladni.** Általában **kevesebb irány** áll a rendelkezésükre, mint amennyi a forgalom többi résztvevőjének, így ez nemcsak kiegészítő tábla lehet, hanem akár önállóan is kihelyezhetik.

![[2.1-kotelezo_haladasi_irany4.png]]

## Egymás útját nem keresztező járművek áthaladása

Amennyiben az útkereszteződésben továbbhaladni szándékozó járművek továbbhaladásukkor **nem keresztezik egymás útját, nem jön létre elsőbbségi viszony közöttük.** Az ilyen járművek **egyszerre haladhatnak át** az útkereszteződésen.

![[2.1-egymas_utjat_nem_keresztezo_jarmuvek1.png]]

![[2.1-egymas_utjat_nem_keresztezo_jarmuvek2.png]]

![[2.1-egymas_utjat_nem_keresztezo_jarmuvek3.png]]

## "Elsőbbségadás kötelező" tábla és kiegészítő táblái

Az "Elsőbbségadás kötelező" tábla azt jelzi, hogy az útkereszteződésben **elsőbbséget kell adni** - érkezési irányuktól függetlenül - a **keresztező** (betorkolló) **úton érkező járművek részére.** Jelzőlámpás vagy rendőr által irányított kereszteződésben a tábla utasítása nem érvényes, ahogy ez a jelzések hierarchiájából következik.

![[2.1-elsobbsegadas_kotelezo_tabla1.png]]

![[2.1-elsobbsegadas_kotelezo_tabla2.png]]

Az "Elsőbbségadás kötelező" táblát **kiegészítő táblákkal** is elláthatják.

Ezen a kiegészítő táblán az **előjelzett tábla távolsága** szerepel. Az elsőbbséget a táblán jelzett távolságra kihelyezett táblánál kell majd megadni.

![[2.1-elsobbsegadas_kotelezo_tabla_elojelzo_tablaval1.png]]

![[2.1-elsobbsegadas_kotelezo_tabla_elojelzo_tablaval2.png]]

## Az "Állj! Elsőbbségadás kötelező" tábla

Az **"Állj! Elsőbbségadás kötelező"** tábla (hétköznapi nevén a STOP-tábla) azt jelzi, hogy az útkereszteződésnél **meg kell állni, és elsőbbséget kell adni** a keresztező úton érkező jármű részére az érkezési **irányától függetlenül.**

Megállni
- a megállás helyét jelző **útburkolati jel előtt,** illetve
- annak **hiányában az útkereszteződésbe történő behajtás előtt** kell (ahonnan az útkereszteződést belátod, de nem zavarod a keresztező forgalmat).

Ez a tábla az "Elsőbbségadás kötelező" táblánál az elsőbbségadás szempontjából nem erősebb. A különbség annyi, hogy STOP-tábla esetén **mindenképpen meg kell állni,** es a megállás után kell elsőbbséget adni. Ennek célja, hogy **még jobban védje az elsőbbséggel rendelkező utat,** amelyre így csak megállás után lehet ráhajtani. Ezt a megoldást veszélyesebb helyeken, például nehezen belátható útkereszteződésekben vagy nagy forgalmú védett utak esetén alkalmazzák.

![[2.1-allj_elsobbsegadas_kotelezo_tabla.png]]

![[2.1-allj_elsobbsegadas_kotelezo_tabla_utburkolati_jellel1.png]]

![[2.1-allj_elsobbsegadas_kotelezo_tabla_utburkolati_jel_nelkul.png]]

Az "Állj! Elsőbbségadás kötelező" táblával szabályozott kereszteződésben **minden esetben köteles vagy megállni,** ha ott **nincs szabad jelzést adó rendőr vagy forgalmi jelzőlámpa.**

![[2.1-allj_elsobbsegadas_kotelezo_tabla_utburkolati_jellel2.png]]

Az "Állj! Elsőbbségadás kötelező" jelzőtábla előjelzésére az alábbi tábla szolgál. Ebből tudhatod, hogy a megjelölt távolságban erre a táblára kell számítanod, így **időben fel tudsz készülni a lassításra és a megállásra.**

![[2.1-allj_elsobbsegadas_kotelezo_jelzotabla_elojelzese1.png]]
![[2.1-allj_elsobbsegadas_kotelezo_jelzotabla_elojelzese2.png]]
**"Állj! Elsőbbségadás kötelező" jelzőtábla előjelzése**

Ha a táblát vasúti átjárónál helyeztek ki, es nincs felfestés, akkor a **tábla vonalában kell megállni. Továbbhaladni** csak abban az esetben szabad, **ha a vezető meggyőződött arról, hogy nem közeledik vasúti jármű.**

![[2.1-allj_elsobbsegadas_kotelezo_tabla_vasuti_atjaronal.png]]

## Útkereszteződés alárendelt úttal

Annak érdekében, hogy a **védett úton haladók** az útkereszteződéshez közeledve tisztában legyenek azzal, hogy **elsőbbségük van,** gyakran - de nem minden esetben - az **"Útkereszteződés alárendelt úttal"** táblával találkozhatnak.

![[2.1-utkeresztezodes_alarendelt_uttal_tabla1.png]]

![[2.1-utkeresztezodes_alarendelt_uttal_tabla_variacioi.png]]
A jelzőtábla azt is jelezheti, hogy az alárendelt út melyik irányból torkollik az elsőbbséggel rendelkező útba.

A tábla **hatálya** mindig **csak a következő útkereszteződésre** terjed ki. Vagyis egyáltalán nem lehetsz biztos abban, hogy az aztán következő kereszteződésben is neked lesz elsőbbséged.

![[2.1-utkeresztezodes_alarendelt_uttal_tabla2.png]]

## Közlekedés főútvonalon

Ha egy út a védett út státuszt hosszan vagy akár teljes hosszában megkapja, akkor azt **főútvonalként** jelölhetik meg. A főútvonal minősítést általában fontosabb, sűrű forgalmú utak kapják meg.

A főútvonal **kezdetét "Főútvonal" táblával jelzik,** majd ugyanezzel a táblával erősítik meg az út főútvonal jellegét. A végét is jelzik, mégpedig a **"Főútvonal vége"** táblával.

Ha a **főútvonal vége útkereszteződésnél** van, akkor olyan táblát is kihelyeznek, amelynek alapján **kötelező elsőbbséget adni,** azaz:
- "Elsőbbségadás kötelező" táblát vagy
- "ÁLLJ! Elsőbbségadás kötelező" táblát.

![[2.1-foutvonal_tabla1.png]]
"Főútvonal" tábla

![[2.1-foutvonal_vege_tabla.png]]
"Főútvonal vége" tábla

![[2.1-foutvonal_vege_tabla_kiegeszito_tablaval.png]]
"Főútvonal vége" jelzőtábla a kiegészítő táblán jelzett távolságra

![[2.1-kozlekedes_foutvonalon.png]]

A "Főútvonal" táblát **mindig a kereszteződés után ismétlik** meg,
hogy így tájékoztassák az út főútvonal jellegéről azokat is, akik éppen
egy alárendelt útról kanyarodnak rá.

![[2.1-foutvonal_tabla2.png]]

A főútvonal **táblázása segít** abban, hogy az ilyen úton **folyamatosan érzékeld, hogy védett úton haladsz.** Ennek megfelelően - feltéve, hogy nincsenek forgalmi lámpák vagy rendőri irányítás - a kereszteződésekhez érve nem kell minden esetben lassítanod. Ugyanakkor mindig figyeld a keresztező, betorkolló alárendelt utak forgalmát, hogy nem közlekedik-e elővigyázatlan járművezető, aki nem biztos, hogy megadja számodra az elsőbbséget. Ha ilyet tapasztalsz, inkább lassíts, szükség esetén állj is meg, és akár mondj le az elsőbbségedről is.

## Az útkereszteződések megközelítése

A mozgásban lévő járművek között leggyakrabban akkor következik be baleset, amikor keresztezik egymás útját. Ez jellemzően az útkereszteződésekben fordul elő, ezért is fontos, hogy ilyen helyeken a járművezetők kellő **időben meg tudják állapítani a szabályos továbbhaladási sorrendet.**

Csak **olyan sebességgel** szabad megközelítened járműveddel az útkereszteződést, hogy:
- **eleget tudj tenni elsőbbségadási kötelezettségednek,** és
- a járműved sebességével **ne tévessz meg másokat,** azaz a sebességed csökkentéséből **egyértelmű legyen az elsőbbségadási szándékod.**

Az útkereszteződés észlelése után ezért fontos a helyes sebességfokozat megválasztása.

Általában **olyan sebességet célszerű választani,** amely
- **elegendő időt ad,** hogy észleld a **többi közlekedő mozgását,** meghozd a szükséges döntéseket,
- a járművel kellően dinamikusan tudsz haladni (azaz a szükséges mértékben tudsz gyorsulni vagy lassulni),
- nem téveszted meg, nem ijeszted meg a védett úton haladókat,
- nem tartod fel feleslegesen a mögöttes forgalmat.

A sebességedet elsősorban a belátható út hossza határozza meg: egy jól belátható, "széles" kereszteződéshez például magasabb sebességgel is közelíthetsz.

![[2.1-utkeresztezodesek_megkozelitese.mp4]]

Fontos döntés az is, hogy a kereszteződés előtt megállsz-e, vagy sem. Vannak esetek, amikor ez a közúti jelzések miatt egyértelműen kötelező (pl. "Állj! Elsőbbségadás kötelező" tábla esetén). Más esetekben (jobbkéz-szabály, "Elsőbbségadás kötelező" tábla) pedig előfordulhat, hogy elegendő csak lassítanod, majd megállás nélkül is áthaladhatsz a kereszteződésen. Ez akkor van így, ha a kereszteződés jól belátható, és nem közeledik olyan jármű (bizonyos esetekben gyalogos), amelynek elsőbbséget kellene adnod. Ha kétségeid vannak, nem tudsz egyértelmű döntést hozni, akkor inkább állj meg.

## Összefoglalás

### Az útkereszteződés fogalma, felismerése

- Az útkereszteződés
- Tábla nélküli kereszteződések
- Az útburkolat jelentősége
- Egyenrangú utak kereszteződése

### Forgalmi rend az egyenrangú utak kereszteződésében

- Jobbkéz-szabály
- Egyidejűleg három jármű áthaladása
- Megkülönböztető jelzéseit használó jármű
- Villamos áthaladása
- Kanyarodási szabály
- Kötelező haladási irány
- Egymás útját nem keresztező járművek

### Alá- és fölérendelt utak felismerése, elsőbbségadás

- "Elsőbbségadás kötelező" tábla és kiegészítő táblái
- Az "Állj! Elsőbbségadás kötelező" tábla
- Útkereszteződés alárendelt úttal
- Közlekedés főútvonalon
- Az útkereszteződések megközelítése