---
title: 2.3. Jobbra bekanyarodás
tags:
  - Kresz
---

# 2.3. Jobbra bekanyarodás

Ebben a modulban megismerkedhetsz:
- a bekanyarodás alapszabályával,
- a biztonságos bekanyarodás technikájával,
- a jobbra kanyarodás elsőbbségi viszonyaival,
- a jobbra kanyarodás különleges eseteivel (kerékpársávval ellátott, villamospályával ellátott úttesten).

## A bekanyarodás alapszabálya

Járművel másik útra kanyarodni (ha a jelzésekből más nem következik):
- **jobbra kis** sugarú **ívben,**
- **balra nagy** sugarú **ívben**


**kell** úgy, hogy a járműved a **bekanyarodás után a menetirány szerinti jobb oldalra érkezzen.**

A "kis sugarú ív" a vezető számára leegyszerűsítve azt jelenti, hogy nagyobb mértékben kell a kormányt elfordítani. Ezzel szemben a nagy sugarú ív kisebb mértékű kormányelfordítást igényel.

![[2.3-a_bekanyarodas_alapszabalya.png]]

## A biztonságos bekanyarodás vezetéstechnikája

![[2.3-a_biztonsagos_bekanyarodas_vezetestechnikaja1.png]]
1. A manőver előtt **folyamatosan tájékozódj** (keresd meg, hogy hol és hogyan tudod végrehajtani a manővert).

![[2.3-a_biztonsagos_bekanyarodas_vezetestechnikaja2.png]]
2. A **bekanyarodási szándékodat időben jelezd az irányjelzővel.** A megfelelő helyre sorolással hozd a többi partner tudomására, hogy irányt kívánsz változtatni.

![[2.3-a_biztonsagos_bekanyarodas_vezetestechnikaja3.png]]
3. A kanyar ívéhez, illetve a forgalmi helyzethez és az elsőbbségi szabályokhoz igazodva kezdd el **lassítani** az autódat. Készülj fel arra is, hogy a kanyarodás megkezdése előtt vagy a kanyarodás közben esetleg meg is kell állnod.

![[2.3-a_biztonsagos_bekanyarodas_vezetestechnikaja4.png]]
4. **Kapcsolj vissza a megfelelő sebességfokozatba** (ez általában a második, nagyobb ívű balra fordulás esetén a harmadik fokozat), majd még a kanyarodás megkezdése előtt kezdd felengedni a tengelykapcsolót.

![[2.3-a_biztonsagos_bekanyarodas_vezetestechnikaja5.png]]
5. A manőver előtt kellőképpen **tekints körbe a tükrökbe** és szükség szerint a **holtterekbe** is (keresd, hogy kell-e elsőbbséget adnod, stb.).

![[2.3-a_biztonsagos_bekanyarodas_vezetestechnikaja6.png]]
6. A kormányzást **egyenletes kézmozdulatokkal** végezd, folyamatosan követve a kanyar ívét. Enyhe íven azzal a kezeddel fejts ki nagyobb erőt, amely irányba az autót is kormányzod (jobbra kanyarodáskor a jobb kezeddel). Élesebb kanyarban alkalmazd a "keresztbe szedett kezek" technikáját. **Tekintetedet vezesd végig a kanyar ívén.**

![[2.3-a_biztonsagos_bekanyarodas_vezetestechnikaja7.png]]
7. A kanyarból **kifelé jövet elkezdheted a jármű gyorsítását.**

---

Fontos, hogy a kanyarodás **manőverének megkezdését jól időzítsd,** hogy elkerüld a túlkormányzás veszélyét, illetve hogy ne ütközz a járdaszegélynek. A kanyarodáshoz **olyan sebességet válassz,** hogy egy váratlan esemény se hozhasson zavarba.

**Mindig abba az irányba nézz, amerre haladni szeretnél.** A kanyarodás előtt hajolj kicsit előrébb az ülésben, hogy jobban körül tudj tekinteni, és ezáltal a holttereket is alaposabban tudd ellenőrizni.

A kanyarodást mindig tervezd meg, **tekinteteddel kövesd végig a kanyar ívét, és az ív közepétől kezdd a kormányt "egyenesbe" szedni.**

> A kezdő vezetők **tipikus hibája, hogy az irányváltoztatást megelőző körültekintéskor véletlenül elhagyják a saját sávjukat,** ezért erre fokozottan figyelj. Ügyelj rá, hogy **tekintetednek a vándorlása és testhelyzetednek a változása ne befolyásolja az iránytartást.** Számíts arra, hogy akaratlanul is arra fogod tekerni a kormányt, amerre nézel. **Ezért is fontosak az előzőekben leírtak, azaz hogy a tekinteteddel a kanyar ívét kövesd.**

## A kanyarodás gyakorlati kivitelezése

A bekanyarodáskor elkövethető **egyik tipikus hiba a kanyar "levágása".** Ekkor a vezető a **szükségesnél korábban kezdi,** illetve **nagyobb íven próbálja végrehajtani a kanyarodást.** Jobbra kanyarodáskor ez azzal járhat, hogy a jobb hátsó kerék felhajt a járdaszegélyre. Sok vezetőben nem tudatosodik, hogy az első kerekek, és így a jármű eleje nagyobb íven fordul, mint a hátulja.

Természetesen a **túl későn elkezdett fordulás is problémát okoz:** jobbra fordulás esetén a jármű "átlóghat" az úttest menetirány szerinti bal oldalára.

A kanyarodás megfelelő időzítésében segíthetnek az **első tetőtartó oszlopok, illetve a jobb és a bal oldali tükör.**

A jobbra kanyarodást akkor kezdd meg, ha a **tetőtartó oszlop** (illetve a tükör, ami általában az oszlop alsó részére van rögzítve) **egy vonalba kerül annak az úttestnek** (forgalmi sávnak) a **közelebbi szélével, amelyre szeretnél rákanyarodni.**

Igyekezz úgy bekanyarodni, hogy a manőver során a **jobb hátsó kerék mindvégig egyenletes oldaltávolságot tartson a járdaszegélyhez viszonyítva,** a kanyarodás kövesse annak ívét.

![[2.3-a_kanyarodas_gyakorlati_kivitelezese.mp4]]

## Jobbra bekanyarodás útkereszteződésben

Ha a kanyarodást nem segítik előjelző nyilak, akkor a jobbra kanyarodáshoz
1. még az útkereszteződés előtt, megfelelő távolságban az **úttest jobb szélére kell húzódni,** majd
2. onnan kell alkalmazni az előzőekben ismertetett kanyarodási technikát.

![[2.3-jobbra_bekanyarodas_utkeresztezodesben1.png]]

![[2.3-jobbra_bekanyarodas_utkeresztezodesben2.png]]

A besorolás rendjéről az útburkolati jeleken kívül jelzőtábla is tájékoztat.

![[2.3-jobbra_bekanyarodas_utkeresztezodesben3.png]]

![[2.3-jobbra_bekanyarodas_utkeresztezodesben4.png]]

## Kanyarodás nyílt és zárt villamospályával ellátott úttesten

**Azt a villamospályát, amelyre más járművek is ráhajthatnak, nyílt villamospályának nevezik.** Ilyen villamospálya elhelyezkedhet az úttest közepén vagy annak két szélén is.

![[2.3-nyilt_villamospalya1.png]]

![[2.3-nyilt_villamospalya2.png]]

> Amennyiben ilyen úttestről szeretnél jobbra kanyarodni, akkor a **jobbra, kis ívben történő kanyarodáshoz** - a villamosforgalom zavarása nélkül - **hajts a villamossínekre,** és onnan hajtsd végre a bekanyarodást.

---

Ügyelj arra, hogy a villamospályán csak akkor szabad folyamatosan haladni, ha a villamosforgalmat nem zavarod. Nem ritka az a helyzet, amikor az útburkolati jelek kifejezetten ilyen nyílt villamospályát jelölnek ki a besorolásra kanyarodáshoz. Ha útburkolati jel a villamospályára vezeti az egyéb járművek forgalmát, a jelenléteddel zavarhatod, sőt, akár akadályozhatod is a később odaérkező villamost. Azonban **soha nem szabad a villamost zavarni, amikor ráhajtasz a villamospályára!**

![[2.3-jobbra_kanyorados_nyilt_villamospalyaval_ellatott_uttesten.mp4]]

![[2.3-jobbra_kanyarodas_nyilt_villamospalyaval_ellatott_uttesten.png]]

---

Azt a villamospályát, amely **nincs burkolattal ellátva, illetve amely az úttest más részeitől szegéllyel vagy más módon** (például szintkülönbséggel) **el van választva, zárt villamospályának nevezik.**

Amennyiben zárt villamospályával ellátott úttestről kívánsz lekanyarodni, a villamospálya mellé kell besorolnod (tehát nem rá), és onnan kell végrehajtanod a kanyarodási manővert azon a helyen, ahol a táblák és útburkolati jelek ezt engedik.

![[2.3-zart_villamospalya1.png]]

![[2.3-zart_villamospalya2.png]]

## Elsőbbségadás jobbra bekanyarodáskor

A kanyarodás előtt **elsőbbséget kell adni azon közlekedők** (gyalogosok, kerékpárosok, mopedesek stb.) **részére, akik a te eredeti** (bekanyarodás előtti) **haladási irányoddal párhuzamosan haladnak** a kerékpársávon, a kerékpárúton, a gyalog- és kerékpárúton, az útpadkán vagy a járdán, illetve átkelnek, áthaladnak azon az úttesten, amelyre éppen bekanyarodni készülsz.

Ügyelj arra, hogy a gyalogosok és - bizonyos esetekben (kétirányú kerékpárút) - a kerékpárosok érkezhetnek szemből is.

![[2.3-elsobbsegadas_jobbra_bekanyarodaskor1.png]]

![[2.3-elsobbsegadas_jobbra_bekanyarodaskor2.png]]

Ha jobbra kanyarodsz, **elsőbbséget kell adnod az azonos irányból érkező villamos részére,** ha keresztezed az útját. Így kell tenned, **ha** a villamos **tőled jobbra, zárt pályán érkezik** a kereszteződéshez, **és egyenesen halad tovább, és** akkor is, **ha** a villamos **jobbra kanyarodik, függetlenül attól, hogy az úttest közepén vagy szélén halad.**

![[2.3-elsobbsegadas_jobbra_bekanyarodaskor3.png]]

![[2.3-elsobbsegadas_jobbra_bekanyarodaskor4.png]]

## Kanyarodás kerékpársávval ellátott úttesten

Az úttest jobb szélén lévő, kerékpárok közlekedésére kijelölt sáv lehet "Kerékpársáv" vagy "Nyitott kerékpársáv".

### Kerékpársáv

**A kerékpársáv a kerékpárosok részére kialakított forgalmi sáv.** Az úttest többi részétől **folytonos, sárga vonal** választja el, ami **útkereszteződéseknél, illetve** az úttest széle és a kerékpársáv között kijelölt **parkolóhelyek mellett szaggatottá válik.** A **jobbra bekanyarodást** a kerékpárosok részére történő **elsőbbségadás mellett, a kerékpársáv mellől** kell végrehajtani. Amennyiben a **sárga útburkolati jel a kereszteződés előtt már szaggatottá válik,** a **kerékpársávra kell húzódni,** és annak igénybevételével kell felkészülni a jobbra kanyarodásra. Az áthúzódás során tilos a kerékpárosok akadályozása.

> Kanyarodáskor a **járműved holtterében lehetnek gyalogosok, kerékpárosok** - figyelj rájuk!

![[2.3-kerekparsav_tabla.png]]

![[2.3-jobbra_kanyarodas_kerekparsavval_ellatott_uttesten.png]]

### Nyitott kerékpársáv

A **nyitott kerékpársáv** az úttesten útburkolati jellel kijelölt, **alapvetően a kerékpárok,** illetve különleges esetekben (az egymás mellett történő elhaladáshoz szükséges hely biztosítása érdekében) más járművek **egyirányú közlekedésére szolgáló,** különleges **forgalmi sáv. Fehér, szaggatott vonallal van elválasztva** az úttest többi részétől.

![[2.3-nyitott_kerekparsav_tabla.png]]

![[2.3-jobbra_kanyarodas_nyitott_kerekparsavval_ellatott_uttesten.png]]

> A **jobbra bekanyarodást a nyitott kerékpársávról kell végrehajtani, de a kanyarodásra** történő **felkészülés,** vagyis a nyitott kerékpársávra húzódás **során tilos a kerékpárosokat akadályozni.**

## Jobbra kanyarodás autóbusz-forgalmi sávval ellátott úttesten

Ha az úttest szélén autóbusz-forgalmi sáv található, és a következő kereszteződésben jobbra kívánsz kanyarodni, amit útburkolati jel is lehetővé tesz, a **jobbra kanyarodás előtt az autóbusz-forgalmi sávra sorolj rá** (ezzel felkészülve a kanyarodásra). **Az autóbusz-forgalmi sávban közlekedőknek azonban a besoroláskor elsőbbséget kell adnod.**

Ha a buszsávból lámpás irányítás mellett fogsz jobbra kanyarodni, akkor rád is vonatkozik a BUSZ kiegészítő lámpa jelzése.

![[2.3-jobbra_kanyarodas_autobusz_forgalmi_savval_ellatott_uttesten.png]]

## Jobbra bekanyarodás alárendelt útról

Ha olyan útról kanyarodsz jobbra, ahol elsőbbséget kell adnod a keresztező forgalom részére, akkor nem csak a balról érkezőkre kell figyelned: **a jobbról jövőkkel is számolnod kell.** Gondolj csak arra az esetre, amikor a jobbról érkező jármű előzés közben igénybe veszi az úttest - számára - menetirány szerinti bal oldalát, azaz átmenetileg éppen abban a forgalmi sávban halad, amelybe te a kanyarodáskor érkeznél. Súlyos balesethez vezethet, ha ilyenkor óvatlanul kikanyarodsz elé!

![[2.3-jobbra_kanyarodas_alarendelt_utrol1.png]]

Nagy forgalmú időszakban gyakran előfordul, hogy azon a keresztező úton, amelyre szeretnél bekanyarodni, "szünet nélkül" érkeznek a járművek, és mivel elsőbbséget kell adnod, úgy tűnik, "soha" nem lesz lehetőséged a haladó autók közé sorolni. Ilyenkor, mielőtt rászánnád magad az indulásra (azaz a kanyarodásra), több dologra is figyelned kell.

![[2.3-jobbra_kanyarodas_alarendelt_utrol2.png]]

Figyeld a folyamatosan haladó kocsisorban esetleg megjelenő "szüneteket", vagyis a **nagyobb követési távolságot tartó járműveket.** A bekanyarodást az ilyen "lyukakat" kihasználva kell végrehajtani. Ugyanakkor fel kell tudnod merni, hogy lesz-e elég időd felvenni a forgalom ritmusát, mielőtt utolérne a következőként érkező jármű. Ha nem találsz ilyen "lyukakat" belátható időn belül, akkor érdemes **kicsit előrébb és előrébb araszolnod,** ügyelve arra, hogy ne akadályozd a védett úton haladókat. Így számíthatsz arra, hogy valaki beenged majd maga elé. Ha pedig legközelebb te autózol hasonló helyzetben a védett úton, akkor légy előzékeny közlekedőtársaiddal, időnként mondj le a javukra az elsőbbségedről.

> **A védett úton haladó járművek részére attól függetlenül elsőbbséget kell adnod, hogy azok melyik irányban haladnak.**

## Összefoglalás

### A kanyarodás technikája

- Kis és nagy sugarú ív
- Visszakapcsolás
- A tetőtartó oszlop használata viszonyítási pontként

### A jobbra kanyarodás szabályai

- Útkereszteződésben
- Villamospályával ellátott úttesten
- Elsőbbségadás kanyarodás közben
- Kerékpársávval ellátott úttesten
- Bekanyarodás alárendelt útról