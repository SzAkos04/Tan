---
title: 2.6. Egyirányú út, körforgalom, kanyarodó főútvonal, zsákutca
tags:
  - Kresz
---

# 2.6. Egyirányú út, körforgalom, kanyarodó főútvonal, zsákutca

Ebben a modulban megismerkedhetsz:
- az egyirányú forgalmú út sajátosságaival,
- a körforgalmak típusaival és jellemzőivel,
- az irányjelzési kötelezettségekkel és az elsőbbségadás szabályaival kanyarodó főútvonal esetén,
- a zsákutcával,
- a lakó-pihenő övezet jellegzetességeivel.

## Az egyirányú forgalmú út

Az egyirányú forgalmú út (köznapi nevén egyirányú utca) kezdeténél és minden behajtási lehetőségénél tábla jelzi a forgalmi rendet ("Egyirányú forgalmú út" tábla). **Az egyirányú forgalmú út lehet egy- vagy többsávos.** Az ilyen út **teljes szélessége a menetirány szerinti jobb oldalnak minősül.**

![[2.6-egyiranyu_forgalmu_ut_tabla.png]]

![[2.6-egyiranyu_forgalmu_ut.png]]

Az egyirányú forgalmú úton - nevének megfelelően - alapvetően csak az egyik irányban megengedett a közlekedés. Ezért a menetiránnyal szembeni kezdeténél, illetve behajtási lehetőségeinél **"Behajtani tilos" jelzőtábla jelzi,** hogy az adott irányból **nem hajthatsz be** az egyirányú utcába, sőt **betolatni sem szabad,** valamint az ilyen úton **megfordulni is tilos.**

![[2.6-behajtani_tilos_tabla.png]]

---

Ha az "Egyirányú forgalmú út" jelzőtáblán **nem látható kiegészítő tábla,** akkor csak a
- **megkülönböztető jelzéseit** (villogó kék fényt és hangjelzést) használó járművek, illetve
- **22 és 6 óra között a figyelmeztető** (sárga villogó) **jelzést** használó, köztisztasági feladatokat ellátó járművek
  
haladhatnak a **menetiránnyal szemben.**

A **haladási iránnyal ellentétesen a parkoláshoz rövid úton hátramenetet végző autó is mozoghat** - az ilyen típusú mozgás a közlekedés többi résztvevője számára a hátrameneti lámpa fehér fényéről ismerhető fel.

Egyirányú forgalmú úton **parkolás céljából hátramenetet végző autóra** nemcsak a menetirány szerinti jobb oldalon kell számítani, hanem az **út bal oldalán is, hiszen** - egyéb tiltás hiányában - **megállni es várakozni ebben az esetben mindkét oldalon lehet.**

![[2.6-egyiranyu_forgalmu_ut_kivetel1.png]]

![[2.6-egyiranyu_forgalmu_ut_kivetel2.png]]

![[2.6-egyiranyu_forgalmu_ut_kivetel3.png]]

---

> Ha az utca elején az "Egyirányú forgalmú út" tábla alá **"Kivéve" feliratú, autóbuszt és/vagy kerékpárt ábrázoló** kiegészítő táblát helyeztek el, akkor **kerékpárosok, illetve** menetrend szerint közlekedő **autóbuszok egyirányú forgalommal szembeni mozgására** kell számítanod, sőt adott esetben elsőbbséget is kell adnod számukra.

Ebben az esetben ugyanis a jelzett járművek elhaladhatnak az ellenkező irányból kihelyezett "Behajtani tilos" tábla mellett is, mert azt hasonló kiegészítő tábla engedélyezi nekik.

![[2.6-egyiranyu_forgalmu_ut_kiveve_kiegeszito_tabla1.png]]

![[2.6-egyiranyu_forgalmu_ut_kiveve_kiegeszito_tabla2.png]]

![[2.6-egyiranyu_forgalmu_ut_kiveve_kiegeszito_tabla3.png]]

![[2.6-egyiranyu_forgalmu_ut_kiveve_kiegeszito_tabla4.png]]

---

Amennyiben egy egyenrangú útkereszteződésben a keresztező út jobbra egyirányú, de az **"Egyirányú forgalmú út" tábla alatt kerékpáros forgalomra utaló kiegészítő jelzést látsz,** akkor az egyirányú utcából is **számítanod kell jobbról érkező kerékpárosra,** és - a jobbkéz-szabály értelmében - kötelező számára elsőbbséget adnod.

![[2.6-egyiranyu_forgalmu_ut_kerekparos.png]]

## A körforgalom meghatározása

A **legtöbb baleset hagyományos útkereszteződésekben történik** - rendszerint az elsőbbségi viszonyok helytelen felmérése, illetve az útkereszteződés túlzott sebességgel történő megközelítése miatt. A **kockázatok csökkentésének** egyik **módszere körforgalom létesítése** a kritikus csomópontokban.

> A **körforgalom** az útkereszteződések egyik speciális fajtája, ahol körforgalmú forgalmi rend van. Ez azt jelenti, hogy a körforgalomban **úgy kell haladni, hogy az út által körbezárt terület a járművezetőtől mindig balra essen.** Ebből következik, hogy a körforgalomba mindig **jobbra kell behajtani,** a **körforgalomban haladók** pedig **balról érkezhetnek.**

A körforgalom **előnye,** hogy
- a járművek **gördülékenyen és folyamatosan tudják használni,** függetlenül a továbbhaladási irányuktól,
- egységes, egyszerű és jól **áttekinthető elsőbbségi viszonyok** vannak a behajtásnál,
- a **körforgalom belsejében nincs gyalogosforgalom,**
- **biztonságosabb áthaladást tesz lehetővé,** mint egy hagyományos, egyenrangú vagy táblás útkereszteződés,
- az **átbocsátóképessége** általában **nagyobb,** mint a hagyományos útkereszteződéseké (ideértve a lámpás kereszteződéseket is),
- bizonyos határig automatikusan **alkalmazkodik a különböző forgalomsűrűségekhez,**
- **négynél több betorkolló út** csomópontját is egyszerűen lehet vele kezelni.

A körforgalmak építését legfeljebb az fogja vissza, hogy viszonylag nagy a helyigényük es a létesítésük költsége, valamint (kisebb körfogalmak esetén) nagy járművekkel nehezebb a használatuk.

![[2.6-korforgalom.png]]

## A körforgalomhoz tartozó közúti jelzések

![[2.6-korforgalom_jelzesek1.png]]
**"Körforgalom" veszélyt jelző tábla**

A tábla azt jelzi, hogy a következő útkereszteződésben körforgalmú
forgalmi rend van.

![[2.6-korforgalom_jelzesek2.png]]
**"Körforgalom" tábla**

A „Körforgalom“ tábla olyan utat jelez, amelyen úgy kell haladni, hogy az **út által körbezárt terület a vezetőtől balra essen.**

A **"Körforgalom"** jelzőtáblát csak az **"Elsőbbségadás kötelező"** vagy az **"Állj! Elsőbbségadás kötelező"** jelzőtáblák valamelyikével **együtt szabad kihelyezni.**

![[2.6-korforgalom_jelzesek3.png]]

## Kihajtás, behajtás, irányjelzés és elsőbbségi viszonyok a körforgalomban

A körforgalomba történő behajtásnál nem kell irányjelzést adni, kihajtásnál viszont kötelező.

A körforgalomban közlekedő járművek elsőbbséget élveznek a körfogalomba behajtó járművekkel szemben.

E szabály alól két kivétel van:
- a körforgalomba belépő vagy azt elhagyó villamosnak és
- a megkülönböztető jelzéseit használó járműnek
  
mindig elsőbbsége van.

> A behajtásnál és a kihajtásnál mindig vigyázz a gyalogosokra. A kijelölt gyalogos-átkelőhelyen minden esetben elsőbbségük van, kihajtásnál pedig enélkül is.

![[2.6-korforgalom_kozlekedes.mp4]]

Egyes körforgalmak eseten az első kihajtási lehetőségnél továbbhaladni szándékozók részére egy **egyszerűbb és gyorsabb megoldást** kínálnak fel, amennyiben a körforgalmat egy **közvetlenül a következő becsatlakozó úthoz vezető kanyarodó sávval** kerülik meg.

![[2.6-korforgalom_kanyarodo_sav.png]]

## A körforgalmak csoportosítása, sajátosságai

**Leggyakrabban négyágú körforgalmakkal találkozhatsz,** de - az egyéb útkereszteződésekhez hasonlóan - **léteznek ennél kevesebb, illetve több ágú körforgalmak is.**

![[2.6-korforgalmak_tipusai.png]]

### Minikörforgalom

A minikörforgalom a **legkisebb méretű körforgalom.** A középszigete minden esetben átjárható, épített (pl. térkövezett) vagy festett kialakítású, de előfordulhat az is, hogy nincs középszigete.

**Útburkolati jelek jelezhetik a körüljárás irányát.** Ez a körforgalom csak belterületen alkalmazható.

![[2.6-minikorforgalom.png]]

### Egysávos körforgalom

A **legelterjedtebb körforgalom-kialakítás** az egysávos típusú körforgalom, amit minden ágán egysávos belépéssel és kilépéssel, valamint egysávos körpályával építenek ki.

Mielőtt behajtanál az egysávos körforgalomba - a mögötted lévő forgalomra a belső visszapillantó tükör segítségével figyelve -, **időben lassítsd le járműved, és időben végezd el a szükséges visszaváltást.** Mindig tájékozódj, hogy melyik kihajtón kell majd továbbhaladnod.

Az egysávos körforgalomban a **körpályát követve vissza is tudsz fordulni** arra az útra, amelyről érkeztél.

![[2.6-egysavos_korforgalom.png]]

### Többsávos koncentrikus körforgalom

A körpályán a **sávok általában terelővonallal vannak elválasztva** egymástól, és folyamatosan, kör alakban vezetik őket körbe. A be- és a kihajtás lehet egy- vagy többsávos.

A többsávos körforgalmú útra történő **bekanyarodást a besorolás rendjét jelző tábla** és az **útburkolati jelek jelzéseinek megfelelően** kell végrehajtani. Amennyiben a bekanyarodás helyét követő **első kihajtási lehetőségnél** szeretnéd a körforgalmú utat elhagyni, a menetirány szerinti **jobb szélső sávból** kell a körforgalomba érkezned.

![[2.6-tobbsavos_koncentrikus_korforgalom1.png]]

![[2.6-tobbsavos_koncentrikus_korforgalom2.png]]

Vedd észre, hogy az **ilyen körforgalmú út alkalmas a párhuzamos közlekedésre,** ezert ott **annak szabályait kell alkalmazni.** Így **sávváltásnál a másik sávban haladóknak elsőbbséget kell adni.** A körforgalomban végzett sávváltoztatásoknál ügyelj arra, hogy a **szomszédos sávban közlekedők** sokkal inkább **eltűnhetnek járműved holttereiben,** mint az egyenes utakon!

> **A körforgalmú utat** - ha az útburkolati jelek mást nem jeleznek - **tilos a körpálya belső forgalmi sávjából elhagyni!**

Ha a belső forgalmi sávból eleve a körforgalmú út belső forgalmi sávjába kanyarodtál be, vagy később hajtottál át a belső sávba, de a körforgalomból való kilépésre csak egy forgalmi sáv áll rendelkezésre, akkor a kilépés előtt - a sávváltoztatás szabályainak megfelelően - át kell sorolnod a körpálya külső forgalmi sávjába.

![[2.6-tobbsavos_koncentrikus_korforgalom3.png]]

### Spirális körforgalom

A spirális körforgalmak arról kapták nevüket, hogy bennük a **forgalmi sávokat kijelölő útburkolati jelek spirális alakban kifelé haladnak.** Vagyis a sávok a járműveket előbb-utóbb mintegy "kidobják" a körforgalomból. A **sávváltásokra ugyan van lehetőség a körforgalmon belül** (így vissza is tudsz fordulni), de az a **leghelyesebb, ha** már **behajtáskor** (többsávos úton érkezve már a behajtás előtt) a **megfelelő sávba sorolsz be.**

![[2.6-spiralis_korforgalom.png]]

### Turbókörforgalom

A többsávos körforgalmak biztonságát és átbocsátóképességét tovább növeli a turbókörforgalmak alkalmazása. Ezekben **sávváltás nélkül vezetik át az egyes forgalmi irányokat a körpályán.** Így már a behajtáskor el kell döntened a kihajtási irányt, és az ennek megfelelő sávban kell behajtanod a körforgalomba. Ehhez **figyeld az előjelző táblákat és az útburkolati jeleket.**

Jó, ha tudod, hogy a **visszafordulás lehetősége sem biztosított minden irányban,** körözni pedig végképp nem lehet. A körforgalom előbb-utóbb mindenképpen „kidobja” magából a járművet.

A nemkívánatos sávváltások megakadályozása érdekében a forgalmi sávokat fizikai eszközökkel (pl. beton gömbsüvegsorral) is elválasztják egymástól.

![[2.6-turbokorforgalom.png]]

### Jelzőlámpás körforgalom

**Nagyméretű, többsávos, sokágú, bonyolult kialakítású körforgalmak esetén** előfordul, hogy **jelzőlámpás szabályozást** is kialakítanak. A jelzőlámpákkal nemcsak a behajtásnál találkozhatsz hanem a körforgalomban haladva is. A lámpák jelzésein kívül mindig **figyelj a besorolás rendjére,** mert itt is eldőlhetnek már a behajtásnál a kihajtási lehetőségeid.

Ugyancsak **fontosak a körforgalomban látható útburkolati jelek.** Ha **sávot** lehet és kell is **változtatnod,** akkor pedig ügyelj az **elsőbbségi szabályokra.** Ha a lámpák nem működnek, vagy sárgán villognak, akkor be- és kihajtáskor a körforgalommal kapcsolatban korábban megtanult elsőbbségi szabályok lépnek érvénybe.

![[2.6-jelzolampas_korforgalom.png]]

## Sávválasztás, sávváltoztatás többsávos körforgalomban

![[2.6-tobbsavos_korforgalom_kozlekedes1.png]]

**A körforgalomban haladók megfigyelése**

Amikor többsávos körforgalomba hajtasz be, **kövesd figyelemmel, hogy a közlekedési partnerek melyik sávban haladnak, adnak-e irányjelzést, és a sávon belül hol helyezkednek el,** hogy felismerd a továbbhaladással kapcsolatos szándékaikat.

A képen látható helyzetben a körforgalom külső sávjában haladó **kék autó irányjelzést ad,** tehát minden bizonnyal **el fogja hagyni a körforgalmat.** Így **nem kell számára elsőbbséget adnod.** Hogy valóban ez a szándéka, azt számodra a sebessége és a jobbra húzódása erősítheti meg.

A belső sávban haladó **sárga gépkocsi nem ad irányjelzést:** ennek alapján is **behajthatsz a körforgalomba,** annak külső sávjára. Viszont ennek az autónak a sávon belül elfoglalt helyzete arra enged következtetni, hogy a vezetője **sávot készül váltani,** és valószínűleg el fogja hagyni a körforgalmat a következő kijáratnál. Ezért légy óvatos, mert a körforgalomba bekanyarodva a másik autó **holtterébe** kerülhetsz.

![[2.6-tobbsavos_korforgalom_kozlekedes2.png]]

**Sávválasztás a behajtásnál**

Ha **párhuzamos közlekedésre alkalmas kétsávos körforgalomhoz** érkezel, ahol a **behajtás is két sávból** történhet, akkor a belső sávból a belsőbe, a külsőből a külsőbe kell érkezned. Mindenképpen a **külső sávot válaszd, ha** a körforgalmat az **első lehetőségnél el fogod hagyni.**

**Ha később hajtasz ki, akkor bármelyik sávot választhatod.** A belsőn gyorsabban haladhatsz, és a körforgalomba behajtani szándékozókkal is előzékenyebb vagy. Ugyanakkor - mielőtt eléred a tervezett kihajtást - sávot kell váltanod, aminek során elsőbbséget kell adnod a körforgalom külső sávjában haladóknak.

---

Találkozhatsz olyan körforgalmakkal is, amelyek előtt **jelzőtáblák adnak segítséget** az úti célodnak **megfelelő kihajtás kiválasztásához.** Ez egy egysávos körforgalom esetében is hasznos lehet, hiszen előre el tudod dönteni, hogy hányadik kihajtási lehetőségnél kell majd elhagynod a körforgalmat.

**Többsávos turbókörforgalmak** esetén **különös jelentősége** van a **besorolás rendjének,** és így az arra vonatkozó **tájékoztatásnak is,** mert a körforgalomban már **nem lesz lehetőséged a sávváltásra.** Az útirányjelző táblák ilyenkor azt is érzékeltetik, hogy melyik behajtósávból merre lesz es merre nem lesz lehetőséged majd kihajtani. Ezt - megfelelő jelekkel - általában az **útburkolaton is megerősítik.**

![[2.6-tobbsavos_korforgalom_tajekoztato1.png]]

![[2.6-tobbsavos_korforgalom_tajekoztato2.png]]

## A körforgalomban érvényes tilalmak

> - **Tilos** a körforgalom **menetirányával ellentétesen haladni** (szemben behajtani vagy megfordulni), illetve **tolatást végezni.**
> - **Tilos** körforgalmú úton **megállni és várakozni.**

A forgalmi okból történő megállás (feltorlódik a kocsisor a körforgalomban) nem minősül megállásnak, így a tilalom sem vonatkozik rá.

![[2.6-korforgalom_tilalmak.png]]