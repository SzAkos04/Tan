---
title: 2.4. Balra bekanyarodás, megfordulás, tolatás
tags:
  - Kresz
---

# 2.4. Balra bekanyarodás, megfordulás, tolatás

Ebben a modulban megismerkedhetsz:
- a balra bekanyarodás vezetéstechnikájával és szabályaival,
- a megfordulás különböző módjaival és a vonatkozó szabályokkal,
- a hátramenet (tolatás) mikéntjével és a manőverre vonatkozó szabályokkal.

## A balra bekanyarodás alapszabályai

Útkereszteződésben a következőképpen szabad balra bekanyarodni egy másik útra:

### Általában

Kétirányú forgalmú úton, ha a besorolást útburkolati jel, kötelező haladási irány tábla stb. nem szabályozza, akkor az úttest útburkolati jellel kijelölt vagy képzeletbeli felezővonalához behúzódva.

![[2.4-balra_bekanyarodas_alapszabalyai1.png]]

### Útburkolati jelek útmutatása szerint

Ha az útburkolati jelek fel vannak festve, az általuk meghatározott
forgalmi sáv(ok)ból.

![[2.4-balra_bekanyarodas_alapszabalyai2.png]]

### Osztott pályás úton

Osztott pályás úton az úttest bal széléről, a megfelelő sáv(ok)ból.

![[2.4-balra_bekanyarodas_alapszabalyai3.png]]

### Egyirányú úton

Egyirányú útról útburkolati jelek hiányában az úttest bal széléről kell balra bekanyarodni.

![[2.4-balra_bekanyarodas_alapszabalyai4.png]]

## A balra bekanyarodás lépései

A balra bekanyarodás lépéseit az alábbiakban az általános esetet (kétirányú forgalmú, párhuzamos közlekedésre nem alkalmas úttest) alapul véve ismerheted meg.

### 1. lépés: tájékozódás

Első lépésként - az irányjelzés megkezdése előtt - köteles vagy meggyőződni arról, hogy **járműved előzését nem kezdte-e meg másik jármű,** amelynek a vezetőjét az irányjelzésed megzavarhatná.

### 2. lépés: irányjelzés

Ezután következik az irányjelzés, ami akkor számít megfelelőnek, ha a közlekedés többi résztvevőjének időben és egyértelműen jelzi az irányváltoztatási szándékodat. Vagyis a **behúzódás előtt megkezdett,** a **manőver befejezéséig folyamatosan tartó, balra mutató** irányjelzéssel kell jelezned.

### 3. lépés: besorolás

A lehetőségekhez képest húzódj balra, majd a párhuzamos közlekedésre nem alkalmas úton a kanyarodás tényleges megkezdése előtt **ismét ellenőrizd,** hogy járművedet vagy a járműsort **balról nem kezdte-e előzni vagy kikerülni** másik jármű.

### 4. lépés: visszakapcsolás

Amennyiben szükséges, kapcsolj vissza a megfelelő sebességfokozatba. A kanyarodás megkezdése előtt kezdd el felengedni a tengelykapcsolót.

### 5. lépés: körültekintés

A manőver előtt **kellőképpen tekints körbe,** a tükrökbe és szükség szerint a holtterekbe is (keresd, hogy kell-e elsőbbséget adnod, stb.).

### 6. lépés: bekanyarodás

A kormányzást egyenletes kézmozdulatokkal végezd, folyamatosan követve a kanyar ívét.

![[2.4-balra_bekanyarodas_lepesei.mp4]]

## Balra bekanyarodás kétirányú forgalmú úton

Kétirányú forgalmú útról balra, nagy ívben az úttest **felezővonalától** vagy képzeletbeli felezővonalától **kell bekanyarodni** a másik útra.

Ügyelned kell arra, hogy az úttest felezővonalához sorolva **ne térj át a szembejövő forgalmi sávba!**

A manővert úgy kell végrehajtani, hogy az autó a **bekanyarodás után a menetirány szerinti jobb oldalra érkezzen.**

![[2.4-balra_bekanyarodas_ketiranyu_forgalmu_uton.png]]

## Balra bekanyarodás egyirányú úton

Egyirányú forgalmú úton a balra kanyarodás előtt - eltérő rendelkezések, jelzések, útburkolati jelek hiányában - a **bal oldali forgalmi sávba, illetve az úttest bal széle mellé** kell besorolni.

![[2.4-balra_bekanyarodas_egyiranyu_uton.png]]

### Kerékpársáv vagy buszsáv esetén

Egyirányú forgalmú úton a balra bekanyarodás előtti **besorolás szempontjából figyelmen kívül kell hagyni az ellenirányban kijelölt autóbusz-forgalmi, illetve kerékpársávot.** Vagyis ezek feléd eső széléhez kell besorolnod.

![[2.4-balra_bekanyarodas_egyiranyu_uton_buszsav_eseten.png]]

![[2.4-balra_bekanyarodas_egyiranyu_uton_kerekparsav_eseten.png]]

## Balra bekanyarodás az úttest közepén fekvő nyílt villamospálya esetén

![[2.4-balra_bekanyarodas_az_uttest_kozepen_fekvo_nyilt_villamospalya_eseten1.png]]

Balra kanyarodási szándékkal csak akkor sorolhatsz be a villamospályára, **ha azzal a villamos forgalmát nem zavarod.**

---

![[2.4-balra_bekanyarodas_az_uttest_kozepen_fekvo_nyilt_villamospalya_eseten2.png]]

**Ha a villamospályára történő besorolással zavarnád a villamos forgalmát, akkor** - a villamos elhaladásához szükséges terület szabadon hagyásával - a **villamospálya mellé kell besorolnod.**

---

![[2.4-balra_bekanyarodas_az_uttest_kozepen_fekvo_nyilt_villamospalya_eseten3.png]]

Ha az úttest párhuzamos közlekedésre alkalmas, és a forgalmi sávokat útburkolati jel jelöli ki, a **villamospályára** - a bekanyarodás és a megfordulás esetétől eltekintve - **ráhajtani sem szabad,** kivéve, ha ezt a jelzések kifejezetten megengedik.

## A balra bekanyarodás kezdőpontja

### 1. lepés

Balra bekanyarodáshoz általában az **úttest** (képzeletbeli) **felezővonala mellé** kell besorolnod.

### 2. lépés

A kanyarodást a **megfelelő pillanatban kell elkezdeni, és a megfelelő íven kell végrehajtani,** hogy **elkerüld**
- a **nem megfelelő érkezést** a másik útra (a szembejövők oldalára, illetve a jobb oldali járdaszegélyhez),
- a **kanyar levágását** (túlzottan nagy kanyarodási sugarat).

A bekanyarodás **kezdőpontjának kiválasztása** attól függ, hogy **milyen széles az az út,** amelyről lekanyarodsz, illetve amelyre rákanyarodsz, valamint attól, hogy **milyen akadályokat** (pl. parkoló autókat) **látsz** a környezetedben.

### 3. lépés

**Közelítsd meg** a kanyarodás helyét. A bekanyarodás előtt **bizonyosodj meg** arról, hogy **belátod a másik utat,** és hogy más jármű nem kezdte meg a járműved előzését. Viszonyítási pontnak a másik út középvonalát tekintheted: akkor kezdd meg a kanyarodást, amikor autód tetőoszlopa, illetve bal visszapillantó tükre körülbelül egy vonalba kerül a másik út középvonalával.

![[2.4-balra_bekanyarodas_kezdopontja1.png]]

![[2.4-balra_bekanyarodas_kezdopontja2.png]]

> A kanyarodás előtt a **sebességet le kell csökkenteni** a manőver biztonságos végrehajtásához szükséges mértékben.

## Elsőbbségadási kötelezettségek

Balra bekanyarodásnál a következő esetekben vagy **köteles elsőbbséget adni:**

![[2.4-elsobbsegadasi_kotelezettsegek1.png]]

A szemből érkező, **egyenesen** továbbhaladók részére.

---

![[2.4-elsobbsegadasi_kotelezettsegek2.png]]

A szemből érkező, **jobbra** bekanyarodók részére.

---

![[2.4-elsobbsegadasi_kotelezettsegek3.png]]

Annak a **gyalogosnak** a részére, aki annak az útnak az úttestjén halad át, amelyre bekanyarodsz.

---

![[2.4-elsobbsegadasi_kotelezettsegek4.png]]

Az azonos irányból érkező **villamos** részére.

---

![[2.4-elsobbsegadasi_kotelezettsegek5.png]]

Az úttest mellett lévő, attól balra eső kerékpárúton, **gyalog- és kerékpárúton érkező jármű és gyalogos** részére.

---

![[2.4-elsobbsegadasi_kotelezettsegek6.png]]

Egyenrangú útkereszteződésben a **jobbról érkező bármilyen jármű,** illetve a balról érkező **villamos részére.**

## Egymással szemben balra kanyarodó járművek

![[2.4-egymassal_szemben_balra_kanyarodo_jarmuvek1.png]]

Az egyidejűleg szemből érkező, egyaránt balra, nagy ívben bekanyarodó járművek kellően széles útkereszteződésben megtehetik, hogy az **útkereszteződés középpontja előtt elhaladnak egymás mellett.** Ez az egyértelműbb, biztonságos megoldás.

---

![[2.4-egymassal_szemben_balra_kanyarodo_jarmuvek2.png]]

Előfordulhat, hogy egy balra kanyarodó **nagyobb jármű takarja** a mögötte akár gyorsabban érkező járművet, ezért ilyen esetben különösen óvatosnak és körültekintőnek kell lenni.

---

Ha az útkereszteződés nem elég széles, akkor a két járműnek az útkereszteződés középpontjának megkerülésével kell balra bekanyarodni. Ilyenkor a szituáció bármely résztvevője **lemondhat továbbhaladási jogáról,** elengedheti a másik közlekedőt, és így a két járműnek nem kell megkerülnie egymást.

**Fontos, hogy ilyen helyzetekben mindkét fél értse a másik szándékát,** mert csak így lesz biztonságos a manőver végrehajtása. Ennek érdekében **szemkontaktust** kell teremteni a másik vezetővel. A továbbhaladási jogról való lemondás legbiztosabb jele a megfelelő és egyértelmű kézjelzés adása mellett a sebesség megfelelő szabályozása, azaz lassítás és akár az időben történő megállás.

![[2.4-egymassal_szemben_balra_kanyarodo_jarmuvek3.png]]

---

Szélesebb kereszteződésben is előfordulhat, hogy meg kell kerülni a kereszteződés középpontját, sőt akár a másik járművet is.

![[2.4-egymassal_szemben_balra_kanyarodo_jarmuvek4.png]]

---

> A gyalogosok érkezési irányától függetlenül elsőbbséget kell adnod annak a gyalogosnak, aki annak az útnak az úttestjén halad át, amelyre járműveddel bekanyarodsz.
> 
> Kijelölt gyalogos-átkelőhely hiányában a **gyalogosnak nincs elsőbbsége** azon az úttestrészen, **amelyről a jármű bekanyarodik** (vagy egyenesen továbbhalad). Mindazonáltal készülj fel arra, hogy a gyalogosok ezzel nem mindig vannak tisztában, vagy egyszerűen csak figyelmetlenségből eléd lépnek. **Ilyenkor inkább mondj le az elsőbbségedről.**
> 
> > Amennyiben a gyalogos **féktávolságon belül lép a járműved elé, intenzív fékezéssel és kormányzással** igyekezz elkerülni a gázolást!
> 
> ![[2.4-gyalogosnak_nincs_elsobbsege.png]]

---

## Balra kanyarodás alárendelt útról

**Alárendelt útról** történő balra kanyarodásnál a következő esetekben vagy **köteles elsőbbséget adni:**
- a keresztező úton érkezők részére (függetlenül azok érkezési és továbbhaladási irányától),
- a szemből (és esetleg veled egy irányból) érkező és egyenesen továbbhaladók részére,
- a szemből érkező és jobbra bekanyarodni szándékozók részére,
- továbbá azoknak a gyalogosoknak a részére, akik azon az úttesten haladnak át, amelyre szeretnél bekanyarodni.

![[2.4-balra_kanyarodas_alarendelt_utrol.png]]

## Bekanyarodási tilalmak

A közlekedési jelzőtábla által jelzett tilalom alapján az útkereszteződésben **tilos jobbra bekanyarodni.**

A tábla hatálya arra az útkereszteződésre vonatkozik, **amely előtt** elhelyezték.

![[2.4-jobbra_bekanyarodni_tilos_tabla.png]]

![[2.4-jobbra_kanyarodas_tilalma.png]]

---

A közlekedési jelzőtábla által jelzett tilalom alapján az útkereszteződésben **tilos balra bekanyarodni és megfordulni is.**

A tábla hatálya arra az útkereszteződésre vonatkozik, **amely előtt** elhelyezték.

![[2.4-balra_bekanyarodni_tilos_tabla.png]]

![[2.4-balra_kanyarodas_es_megfordulas_tilalma.png]]

---

Ezzel a közlekedési jelzőtáblával olyan útkereszteződés előtt találkozhatsz, amelybe a bekanyarodást tábla tiltja. A tábla **azt jelzi, hogy a keresztező út milyen kerülő útvonalon érhető el.**

![[2.4-kerulo_utiranyt_jelzo_tabla.png]]

![[2.4-kerulo_utirany.png]]

## Megfordulás, hátramenet

Gépjárművel közlekedve számtalanszor előfordulhat, hogy túlhaladsz az úti célodon vagy egy útkereszteződésen, ahol szerettél volna bekanyarodni. Ilyen esetben elképzelhető, hogy a hátramenet vagy a megfordulás jelenti a megoldást.

Ha azonban ezek a manőverek az adott helyzetben bonyolultnak vagy veszélyesnek, illetve a forgalom sűrűsége miatt szinte lehetetlennek tűnnek, akkor inkább kerülőúton, például egy háztömböt megkerülve térj vissza a kívánt célhoz. Esetleg - ha van ilyen - egy közeli körforgalomban fordulj vissza.

> Járművel megfordulni, illetve hátramenetet végezni alapvetően **csak akkor szabad,** ha a manőverrel az úttesten haladó többi jármű vagy a gyalogosok **közlekedését nem akadályozod.**

## Tilos megfordulni

Tilos megfordulni:

![[2.4-tilos_megfordulni1.png]]

![[2.4-tilos_megfordulni2.png]]

"Megfordulni tilos" tábla után. Ezt a táblát adott **útvonalszakaszokra** helyezik ki, a tilalmat pedig a **következő kereszteződés kezdete oldja fel.** A tábla a balra bekanyarodást nem tiltja (pl. útmenti ingatlanra).

---

![[2.4-tilos_megfordulni3.png]]

Ha a "Kötelező haladási irány" tábla és az előjelző útburkolati jel másra utasít.

---

![[2.4-tilos_megfordulni4.png]]

"Balra bekanyarodni tilos" táblánál, a tábla hatálya alá tartozó útkereszteződésben.

---

![[2.4-tilos_megfordulni5.png]]

Záróvonal esetén.

## Tilos megfordulni és hátramenetet végezni is

Tilos megfordulni és hátramenetet végezni is:

![[2.4-tilos_megfordulni_es_hatramenetet_vegezni_is1.png]]

Egyirányú forgalmú úton, ide nem értve a várakozóhelyre történő beálláshoz szükséges hátramenetet.

---

![[2.4-tilos_megfordulni_es_hatramenetet_vegezni_is2.png]]

Vasúti átjáróban.

---

![[2.4-tilos_megfordulni_es_hatramenetet_vegezni_is3.png]]

Autópályán, autóúton.

---

![[2.4-tilos_megfordulni_es_hatramenetet_vegezni_is4.png]]

Körforgalmú úton.

## Megfordulás egy íven

Az **egy íven történő** (tolatás nélküli) megfordulás csak
- megfelelően széles úton,
- kis forgalom mellett
  
lehetséges.

Körülbelül **négy forgalmi sáv szélességű** hely szükséges a manőver végrehajtásához. A szegélyre nem szabad felhajtani. Ha a művelet közben úgy látod, hogy a forduló nem lesz sikeres, állj meg, és egy rövid, ellenirányú kormányzással végrehajtott hátramenettel nyerj helyet, hogy utána előre, majd ismét balra kormányozva az új haladási irányba kerülhess. Ügyelj arra, hogy mindig az irányváltoztatásnak megfelelő irányjelzést adj.

> A többi közlekedő általában nem számít erre a manőverre, ezért **fokozottan veszélyes lehet,** vagyis nagy körültekintést igényel.

![[2.4-megfordulas_egy_iven.mp4]]

## Az Y forduló és végrehajtása

### 1. lépés

- Ügyelj arra, hogy az út, ahol végre akarod hajtani a manővert, legalább két forgalmi sáv szélességű legyen, a szegélyen túli területen pedig ne legyenek akadályok, hogy a járműved első (első kerék előtti) és hátsó (hátsó kerék mögötti) túlnyúlása is elférjen a szegélyen túl. A tanultak szerint **készülj fel az indulásra** (S, I, K, K):
	- A tengelykapcsoló pedálját (a kuplungot) nyomd be, válts egyes fokozatba.
	- Az **irányjelzés** után figyelmesen nézz körül, előre és hátra. Ügyelj a gyalogosokra és mindkét irányból a forgalomra.
- **Mérd fel, hogy hová érkezik majd az autó eleje.**
- A tengelykapcsoló pedált fogásponton tartva, megfelelő körültekintés után, **lassú menetben indulj el előre,** és közben tekerd balra a kormánykereket végállásig.
- Nyomd be a tengelykapcsoló pedált, és lassú fékezéssel lassan érkezz meg a túloldali szegélyhez.

### 2. lépés

- A megállás után **kapcsolj hátrameneti fokozatba.**
- **Adj irányjelzést** jobbra.
- **Ismételt körültekintés** után indulj el **lassú menetben hátra,** és folytasd a jobbra kormányzást.
- Tolatás közben **tekinteted folyamatosan vándoroljon:** ha túljutottál az út közepén, nézz hátra a bal vállad fölött. A megállási pontot kinyomott tengelykapcsolóval és fékezve közelítsd meg.

### 3. lépés

- **Kapcsolj** újra **első fokozatba, adj irányjelzést** balra, és ismételt körültekintés után indulj el, kormányozz balra.
- Tekinteteddel már a menetirányt keresd, és közben **kezdd a kormánykereket jobbra forgatni** úgy, hogy a járműved menetirányba álljon.

Ha a manővert nem sikerül három lépésben befejezni, **ismételd a második és harmadik lépést** mindaddig, amíg meg tudsz fordulni.

## Hátramenet

**Ha az úttest szélével párhuzamosan parkoló autók között 6-7 méter távolságot látsz** (egy átlagos négyajtós autó hossza, plusz 1-1 méter), a képen látható módon, hátramenetben kezdd meg a parkolást. (Előremenetben ilyenkor ne is próbálkozz, mert vagy nem fog sikerülni, vagy csak több korrekcióval. Ennek az az oka, hogy a gépkocsik eleje az első kerekek kormányzása miatt nagyobb íven fordul, mint a hátulja.)

Ha az úttest széléhez vagy a parkolóhelyre hátramenetben szeretnél beállni, a manőver akkor is elvégezhető, ha a járműforgalmat rövid ideig akadályozod (de nem veszélyezteted). **A gyalogosokat azonban ilyen esetben sem akadályozhatod.**

![[2.4_hatramenet1.png]]

---

A **saroktolatás** nevű manőver előnye, hogy rögtön új irányba fordíthatod a járműved, illetve betolathatsz kapubejáróba vagy merőlegesen kialakított parkolóhelyre.

Ha a hátramenetet vagy a megfordulást csak úgy tudnád elvégezni, hogy közben veszélyeztetnéd a személy- és vagyonbiztonságot (pl. kapubejáratnál, rosszul belátható útra felhajtva stb.), **kérd** egy arra alkalmas **irányító személy segítségét,** közreműködését.

Az irányító személy úgy helyezkedjen el, hogy **folyamatosan lássa a jármű mögötti területet,** és veled (a járművezetővel) is tudjon kommunikálni.

> Az irányító személy **csak segíthet,** arra **nem jogosult, hogy a forgalmat megállítsa.**

![[2.4-hatramenet2.png]]

## Összefoglalás

### Kanyarodás balra nagy ívben

- A balra bekanyarodás alapszabályai
- A balra bekanyarodás lépései
- Balra bekanyarodás kétirányú forgalmú úton
- Balra bekanyarodás egyirányú úton
- Balra bekanyarodás villamospályával ellátott úttesten
- A balra bekanyarodás kezdőpontja

### Elsőbbségi szabályok

- Elsőbbségadási kötelezettségek
- Egymással szemben balra kanyarodó járművek
- A gyalogosok elsőbbsége
- Balra kanyarodás alárendelt útról

### Tilalmak

- Bekanyarodási tilalmak
- Tilos megfordulni
- Tilos megfordulni és hátramenetet végezni is

### Megfordulás és hátramenet

- Megfordulás, hátramenet
- Megfordulás egy íven
- Az Y forduló és végrehajtása
- Hátramenet parkolás esetén, saroktolatás