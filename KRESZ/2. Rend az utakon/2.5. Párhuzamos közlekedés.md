---
title: 2.5. Párhuzamos közlekedés
tags:
  - Kresz
---

# 2.5. Párhuzamos közlekedés

Ebben a modulban megismerkedhetsz:
- a párhuzamos közlekedésre alkalmas úttal,
- a párhuzamos közlekedésre vonatkozó szabályokkal (sávhasználat, jobbra tartás),
- a sávváltással és annak szabályaival,
- az egy és több nyomvonalon haladó járművek melletti elhaladásra vonatkozó szabályokkal,
- a buszsáv használatának előírásaival.

## Párhuzamos közlekedésre alkalmas út

Az az út alkalmas párhuzamos közlekedésre, amelyen az **azonos irányú** forgalom számára **kettő vagy több forgalmi sáv** áll rendelkezésre.

A **forgalmi sáv** az úttestnek az a része, amelynek a **szélessége** elegendő **egy gépkocsisor biztonságos közlekedéséhez.** A sávokat jelölhetik **útburkolati jellel** is, de erre nem minden esetben kerül sor.

**Párhuzamos közlekedés** akkor alakul ki, ha:
- a **forgalmi sávok telítettsége** miatt vagy
- a **gyorsabb előrehaladás** érdekében
  
a járművek **két vagy több** forgalmi sávban **egymás mellett, egy irányban** haladnak.

## A párhuzamos közlekedés alapszabályai

Párhuzamos közlekedés esetén - alapszabályként - a **külső** (jobb szélső) **forgalmi sávban kell közlekedni.** A belső forgalmi sávra kizárólag:
- kikerülés,
- előzés,
- balra bekanyarodás vagy megfordulás
  
céljából szabad ráhajtani. Ez összhangban van a **jobbra tartás alapkövetelményével** is.

![[2.5-parhuzamos_kozlekedes_alapszabalyai1.png]]

> Párhuzamos közlekedésre alkalmas úttesten **tilos** a járművel az **úttest felezővonalát** - a balra bekanyarodás, illetve a megfordulás esetét kivéve - **átlépni!**
> 
> ![[2.5-parhuzamos_kozlekedes_alapszabalyai2.png]]

## A belső forgalmi sáv igénybevétele

A **párhuzamos közlekedésre alkalmas úttesten az előzés befejezése után** - amint erre lehetőség van - **vissza kell térni a külső forgalmi sávba. Kivételt képez ez alól,** ha ott a sűrű forgalomban **egybefüggő kocsisor** alakult ki. Ezt hívják párhuzamos közlekedés esetén **jobbratartási kötelezettségnek.**

A **belső sávban** akkor haladhatsz, ha tudsz **folyamatosan több járművet előzni:**
- olyan **gépkocsival,** amelynek megengedett legnagyobb össztömege **nem haladja meg a 3500 kg-ot** (így személygépkocsival is) és
- motorkerékpárral.

Ennek az is **feltétele,** hogy **nem akadályozod a mögötted gyorsabban haladókat.**

Ha pedig a **forgalom sűrűsége** miatt a **belső forgalmi sávból nem tudsz visszatérni** a külsőbe, akkor ezekkel a járművekkel **folyamatosan is haladhatsz a belső forgalmi sávban.**

Ha a forgalmi sávokban **összefüggő járműoszlopok** alakultak ki, akkor a párhuzamos közlekedésre alkalmas úttesten csak akkor szabad forgalmi **sávot változtatni,** ha (a sávból):
- **bekanyarodásra,**
- **megfordulásra** vagy
- **megállásra**
  
készülsz fel.

## Kettőnél több sáv esetén

Nagy forgalmú utakon egy irányban három vagy akár több, útburkolati jellel jelölt forgalmi sáv is rendelkezésre állhat. Ilyen esetben a **jobbratartási kötelezettséget** a korábban leírtak szerint, **kiterjesztve kell értelmezni.** Vagyis alapvetően ilyenkor is érvényes a jobbra tartás elve: a kikerülés, az előzés, a balra kanyarodásra és megfordulásra való felkészülés eseteit kivéve a külső sávot kell használni. Szintén kivételt képez, amikor a forgalom sűrűsége miatt egybefüggő járműoszlopok alakulnak ki a sávokban.

> A **harmadik forgalmi sávban** (és a további belső sávokban) - a balra bekanyarodás esetét kivéve - **kizárólag személygépkocsi és motorkerékpár** közlekedhet.

Ha a párhuzamos közlekedésre alkalmas úton, sűrű forgalom esetén folyamatos járműoszlopok alakulnak ki a sávokban, **tilos** a gyorsabb előrehaladás érdekében **kis távolságon belül ismételten forgalmi sávot változtatni** (szlalomozni). Ez a többi közlekedő indokolatlan zavarásának minősül.

![[2.5-parhuzamos_kozlekedes_kettonel_tobb_sav_eseten.png]]

## Lakott területen

![[2.5-parhuzamos_kozlekedes_lakott_teruleten1.png]]

Lakott területen levő, párhuzamos közlekedésre alkalmas olyan úttesten, amelyen a **forgalmi sávok útburkolati jelekkel** vannak megjelölve, a **belső forgalmi sávban** (sávokban) 3500 kg megengedett legnagyobb össztömeget meg nem haladó **gépkocsival és motorkerékpárral** - a sávok telítettségétől függetlenül - **folyamatosan is szabad haladni.** Ennek viszont feltétele, hogy járműveddel a mögötted gyorsabban haladó járművek közlekedését **nem akadályozod.**

A **forgalmi sávokat** a gyorsabb előrehaladás érdekében **kis távolságon belül ismételten változtatni ilyenkor is tilos!**

![[2.5-parhuzamos_kozlekedes_lakott_teruleten2.png]]

Ha a forgalmi sávok **nincsenek útburkolati jellel jelölve,** illetve a **jelzés** bármilyen okból (hó, kopás stb.) **nem látható, a belső forgalmi sávot csak** (akár folyamatos) **előzés céljából** szabad igénybe venni.

## Sávváltoztatás és holttérfigyelő rendszerek

### Sávváltoztatás

A **sávváltoztatás szándékát** a manőver megkezdése előtt jelezned kell az **irányjelzővel.** Sávváltoztatáskor az **irányjelzést** egészen az **irányváltoztatás befejezéséig használd,** vagyis addig, amíg az új forgalmi sávban elfoglalod a helyed. Ezután azonban kapcsold ki, mert az **indokolatlan jelzés félreérthető** és balesetveszélyes.

A **másik forgalmi sávban haladó, irányt nem változtató** járműveknek **elsőbbségük van** veled szemben. Ezeket a járműveket tehát nem kényszerítheted haladási irányuk vagy sebességük hirtelen megváltoztatására.

Ezért megfelelő **körültekintéssel** győződj meg arról, hogy a sávváltást ennek megfelelően végre tudod-e hajtani. Ennél a manővernél kiemelt jelentősége van a **holttér ellenőrzésének.** Ezt minden esetben a vállad felett **oldalra, illetve hátrapillantva** tedd meg. Nem érhet meglepetés, ha már a sávváltást megelőzően **folyamatosan pásztáztad a környezetedet,** és a tükröket használva, illetve időnként oldalra pillantva figyelemmel kísérted a mögöttes forgalmat is.

Gyakran előfordul, hogy annak a járműnek a vezetője, amely elé be kívánsz sorolni, a sávváltási szándékodat észlelve **lassítással növeli a követési távolságát,** és ezzel **segíti a sávváltásodat.** Ennek megerősítéseként adhat kézjelet, rövid fényjelzést, de a legfontosabb és **legbiztosabb jel** az, **ha** a sávváltáshoz **rendelkezésedre álló útszakasz nő,** vagy legalábbis nem csökken.

> Amikor mások készülnek sávváltásra a sávodba, **te is igyekezz támogatni a közlekedőtársaidat** a manőver biztonságos végrehajtásában.

![[2.5-savvaltoztatas.mp4]]

### Holttérfigyelő rendszerek

Korszerű, jól felszerelt járműveken találkozhatsz ún. holttérfigyelő rendszerrel. Ez az elektronikus vezetéstámogató rendszer:
- radarszenzorokkal pásztázza a **külső visszapillantó tükrök holtterét,** és
- a megfelelő oldali **külső tükörben vagy a tükörház sarkában feltűnő fényjelzést** ad a vezetőnek, ha a **holttérben másik járművet érzékel.**

A fejlettebb rendszerek "látótávolsága" nagyobb, így már nemcsak azt tudják jelezni, ha más jármű van a holttérben, hanem akár 50-70 méter távolságból azt is, ha a **szomszédos sávban hátulról gyorsan közelít** hozzád egy másik jármű. Ezeket a rendszereket **sávváltási asszisztensnek** is nevezik.

A holttérfigyelő és sávváltási asszisztens rendszerek nagyon hasznos eszközök, de **nem mentesítik a vezetőt a tükörhasználat és a hátratekintés kötelezettsége** alól.

## Elhaladás

### Az elhaladás fogalma

**Párhuzamos közlekedésre alkalmas úton:**
- lakott területen belül, illetve
- sűrű forgalom esetén
  
előfordulhat, hogy a **különböző forgalmi sávokban folyamatosan** haladnak a járművek. **Ha a sebességük különböző,** akkor **elhaladnak egymás mellett** (akár jobbról is).

Fontos, hogy ez **nem minősül előzésnek** és - mivel nem jár sávváltoztatással, sőt irányváltoztatással sem - ilyenkor **irányjelzést sem kell adnod.**

![[2.5-elhaladas1.png]]

### Elhaladás egy nyomon haladó járművek mellett

A járművek egy sajátos csoportját képezik az **egy nyomon haladó** (kétkerekű) **járművek:**
- a kerékpár,
- a segédmotoros kerékpár,
- a motorkerékpár.

Ezek közlekedésük során **viszonylag kis szélességét foglalják el az útnak,** illetve az általuk használt forgalmi sávnak. Ezért a mellettük való elhaladásnak, illetve az előzésüknek speciális, megengedőbb szabályai vannak. Ugyanakkor jó, ha óvatos vagy, hiszen **ezeknek a járműveknek bizonytalanabb lehet az iránytartásuk,** mint a több nyomon haladóknak. Ezt főként az **oldaltávolság megválasztásánál** kell figyelembe venned.

Párhuzamos közlekedésre alkalmas úttesten a járműveddel **sávon belül is elhaladhatsz az egy nyomon haladó járművek mellett,** amennyiben a forgalmi sáv szélessége elegendő a **biztonságos oldaltávolság tartásához.** Tekintettel arra, hogy ez - a sebességtől függően - akár 1,5-2,5 méter is lehet, általában indokolt inkább sávot változtatni.

Ha a sávon belüli elhaladás feltételei adottak, akkor ne felejts el **irányjelzést adni,** mert - a sávon belül ugyan, de - irányt fogsz változtatni. Ez fontos jelzés a mögötted haladók számára, akár a te sávodban haladnak, akár a szomszédos sávban. De visszapillantó tükréből az egy nyomon haladó jármű vezetője is észlelheti így a szándékodat. Adj rövid irányjelzést az elhaladás követően is, amikor visszatérsz a sáv közepére vagy jobb szélére.

Az egy nyomon haladó járművek **is elhaladhatnak egymás mellett** az adott sávon belül. Ugyanakkor **tilos két járműnek** - még két egy nyomon haladónak is - **ugyanabban a forgalmi sávban folyamatosan egymás mellett haladni.**

![[2.5-elhaladas2.png]]

### Több nyomon haladó járművek

Két vagy több nyomon haladó járművek többek között:
- a gépkocsi,
- az oldalkocsis motorkerékpárok,
- a quadok és a mopedautók,
- a motoros triciklik.

Ezeknek a járműveknek az **előzése forgalmi sávon belül** még akkor is **tilos,** ha ez fizikailag kivitelezhető volna.

![[2.5-elhaladas3.png]]

### Az elhaladás tilalma kijelölt gyalogos-átkelőhelynél

**Párhuzamos közlekedés során** komoly **veszélyhelyzetet okozhat** a kijelölt **gyalogos-átkelőhely nem körültekintő megközelítése.** Ezért ezt külön is szabályozzák a KRESZ-ben.

> A párhuzamos közlekedésre alkalmas úttesten a **gyalogos-átkelőhelyen és közvetlenül előtte tilos másik jármű mellett elhaladni.** Ha pedig a **másik jármű megáll** a kijelölt gyalogos-átkelőhely előtt, akkor **neked is** minden esetben **kötelező megállnod.**

A kötelező megállást követően **csak akkor szabad továbbhaladni,** ha a továbbhaladás **szabályosságáról és veszélytelenségéről meggyőződtél.**

![[2.5-elhaladas4.png]]

![[2.5-elhaladas5.png]]

## A párhuzamos közlekedés szempontjából figyelmen kívül kell hagyni

Jobbratartási kötelezettségednek eleget téve **nem kell figyelembe venned** az úttest következő részeit.

### Autóbuszöböl, megállóhely

Már a **jobbratartási kötelezettséggel kapcsolatban** megtanultad, hogy az **úttest egyes részeit** ebből a szempontból **nem kell figyelembe venned.** Ebből következik, hogy az alábbiakban felsorolt forgalmi sávok, létesítmények megjelenése, illetve jelenléte esetén - a jobbratartási kötelezettség miatt - nem kell, sőt bizonyos esetekben nem is szabad ezekre ráhajtanod. Vagyis ha egyébként csak egy forgalmi sáv áll a rendelkezésedre, akkor az úttest ezektől az elemektől nem válik párhuzamos közlekedésre alkalmassá, ha pedig több sáv van egyébként is, akkor ezek nem jelentenek egy újabb forgalmi sávot a párhuzamos közlekedés szempontjából.

A forgalom folyamatosságának elősegítése érdekében a menetrend szerint közlekedő, közforgalmú:
- **autóbuszok** és
- **trolik**
  
**megállóhelyein** vagy a **taxiállomások** számára **öblöket** alakítanak ki az úttesten. Ezekre tehát **nem kell ráhajtanod a jobbra tartás jegyében.**

A megállóhelyeket **tábla jelzi.** Emellett **jelölhetik őket útburkolati jellel is,** amennyiben a forgalmi sávban alakították ki őket. Az ilyen útburkolati jelen:
- **áthajthatsz,** és
- forgalmi okból **meg is állhatsz.**

![[2.5-autobuszobol_megallohely1.png]]

![[2.5-autobuszobol_megallohely2.png]]

### Autóbusz-forgalmi sáv

Az autóbusz-forgalmi sáv alapvetően a menetrend szerint közlekedő:
- autóbusz, illetve
- trolibusz
  
**haladási útvonalaként** kijelölt forgalmi sáv. Közhasználatú neve a **buszsáv. Útburkolati jellel és táblával** is jelölik.

Mivel te legfeljebb **csak a jobbra kanyarodásra való felkészülés erejéig** veheted igénybe, ezért ezt a sávot nem kell figyelembe venned a jobbra tartás szempontjából.

![[2.5-buszsav.png]]

### Kapaszkodósáv

A forgalom ütemének gyorsítása érdekében helyenként ún. kapaszkodósávokat hoznak létre **olyan járművek számára,** amelyek az adott útszakaszon **csak lassan tudnak haladni.**

Önmagában a **jobbratartási kötelezettséged miatt nem kötelező ide áthajtanod.** Erre **csak akkor** van feltétlenül szükség, **ha az ilyenkor általánosan előírt vagy táblán feltüntetett kötelező legkisebb sebességeket nem tudod vagy nem akarod tartani** a kapaszkodósávtól balra eső sáv(ok)ban.

Ugyanakkor ha azt tapasztalod, hogy a mögötted haladók gyorsabban közlekednek nálad, előzékenységből természetesen akkor is használhatod a kapaszkodósávot, ha erre egyébként nem volnál köteles.

![[2.5-kapaszkodosav.png]]

### Gyorsítósáv

A gyorsítósáv lehetőséget biztosít az **alárendelt útról érkezőknek a folyamatos gyorsításra,** így a védett útra már a forgalom ottani üteméhez viszonyított **lehető legkisebb sebességkülönbséggel** tudnak becsatlakozni.

Ezzel a forgalomtechnikai megoldással a **forgalom ritmusa** a lehető **legkisebb mértékben sérül.**

**Ha** viszont a **védett úton haladsz,** akkor fel kell ismerned, hogy itt nem egy újabb sávval bővült az úttest, vagyis a jobbra tartás kötelezettsége miatt neked **nem kell áthajtanod ebbe a sávba.**

![[2.5-gyorsitosav.png]]

### Lassítósáv

Ez a forgalmi sáv biztosítja, hogy útkereszteződéshez közeledve a **letérni kívánó vezető:**
- **elhagyhassa** a nagyobb sebességgel haladó **járművek sorát,** és
- **lassítással** fel tudjon készülni a **kanyarodásra.**

Ez a forgalomtechnikai megoldás azért előnyös, mert a **lekanyarodás miatt** elengedhetetlen **lassítás nem tartja fel a nagyobb sebességgel haladó járművek sorát.**

Az **eredeti úton maradva** most is arra kell figyelned, hogy itt nem egy újabb forgalmi sávval bővült az úttest, így a jobbra tartás miatt **ide nem is kell áthajtani.**

![[2.5-lassitosav.png]]

### Kerékpársávok

Mind a **kerékpársáv,** mind pedig a **nyitott kerékpársáv** a kerékpárosok egyirányú közlekedésére szolgáló különleges forgalmi sáv. Ezeket a **többi jármű csak néhány különleges esetben veheti igénybe.** Ilyen például a felkészülés a jobbra kanyarodásra (kerékpársáv esetén is csak akkor, ha a záróvonalról terelővonalra váltó útburkolati jel ezt lehetővé teszi).

Ebből következik, hogy:
- a **párhuzamos közlekedés,** illetve
- a **jobbra tartás**
  
**szempontjából** ezeket a sávokat te **más járművel közlekedve nem veheted igénybe.**

![[2.5-kerekparsavok1.png]]

![[2.5-kerekparsavok2.png]]

## A buszsáv használatának előírásai

### Közlekedés

A buszsávban:
- a menetrend szerint közlekedő **autóbusz és trolibusz,**
- a **villamos,** továbbá
- 20 óra és 06 óra között a **kommunális szemét szállítását** végző jármű
  
közlekedhet.

Erre a forgalmi sávra más jármű alapesetben nem hajthat rá. Ez alól **kivételt** jelent:
- a **forgalmi sáv keresztezése** és
- a **felkészülés a bekanyarodásra.**

Amennyiben **van buszsáv,** a menetrend szerint közlekedő **autóbusz és trolibusz csak ebben a forgalmi sávban** haladhat, **kivéve a bekanyarodás** és a **kikerülés** esetét.

![[2.5-buszsav_hasznalatanak_eloirasai1.png]]

### További járművek

Az autóbusz- és a trolibuszforgalom zavarása nélkül az **alábbi járművek is közlekedhetnek a buszsávban:**
- rögzített üzemmódú, **megkülönböztető jelzést adó készülékkel felszerelt:**
	- sürgősségi betegellátásra rendszeresített gépjármű,
	- a hivatásos katasztrófavédelmi szervek, a tűzoltóság és a tűzoltó egyesületek közvetlen helyszíni beavatkozásra rendszeresített gépjárművei,
	- a rendőrség közrendvédelmi, közlekedésrendészeti és személyvédelmi szolgálati ágának közvetlen helyszíni beavatkozásra rendszeresített gépjárművei, valamint a rendőrség terrorizmust elhárító szervének gépjárműve,
- **betegszállító** gépjármű,
- **személytaxi,**
- **kétkerekű motorkerékpár** és **kétkerekű segédmotoros kerékpár,**
- **kerékpár,** ha az autóbusz-forgalmi sáv az úttest menetirány szerinti jobb szélén található, és van erre utaló jelzés,
- **nemzetközi sportesemény szervezőbizottsága közreműködésével a kijelölt jármű** (a nemzetközi sportesemény ideje alatt és azzal összefüggésben a sportesemény helyszínéül szolgáló települések területén, a Kormány egyedi határozata alapján).

![[2.5-buszsav_hasznalatanak_eloirasai2.png]]

### Kanyarodás

> Párhuzamos közlekedésre alkalmas úttestre kanyarodva is alapvető szabály, hogy:
> - **jobbra kis ívben,**
> - **balra nagy ívben**
>   
> kell bekanyarodni.

**Jobbra kanyarodva az úttest jobb oldalára kell érkezned** (párhuzamos közlekedésre alkalmas úttestre befordulva tehát a jobb szélső forgalmi sávba). Ha azonban ez a forgalmi sáv a jelölése alapján **buszsáv,** akkor ezt **nem veheted igénybe. Kivétel ez alól,** ha a buszsávba kanyarodva arra készülsz fel, hogy a **következő útkereszteződésben jobbra kanyarodsz be.** Ne felejtsd, hogy autóddal a **kerékpársávot sem használhatod.**

![[2.5-buszsav_hasznalatanak_eloirasai3.png]]

## A villamospálya és a párhuzamos közlekedés

A párhuzamos közlekedésre vonatkozó szabályok szempontjából az **úttestnek a villamospálya által elfoglalt része nem minősül önálló forgalmi sávnak. Kivétel** ez alól az az eset, **amikor a többi járművet útburkolati jel** (terelő- vagy záróvonal) **vezeti a villamospályára.** A villamospályára ráhajtani ilyenkor is csak a villamosforgalom zavarása nélkül lehet.

Ha a **villamosvágányokat az úttest közepén** helyezik el, akkor az **ellentétes irányú** (szembejövő) **villamosforgalom vágányára tilos** - a balra kanyarodás és a megfordulás esetet kivéve - **ráhajtanod.**

Ha a **párhuzamos közlekedésre alkalmas úttesten a forgalmi sávokat útburkolati jelekkel jelölték** (vagyis eleve legalább két sávon közlekedhetsz a villamosvágánytól jobbra), akkor az **úttest közepén** a **haladási irányoddal megegyező irányú villamosvágányra sem hajthatsz rá.** Kivételt képez ez alól a balra kanyarodás és a megfordulás esete.

![[2.5-villamospalya.png]]

## Útszűkület, megszűnő sávok

Előfordulhat, hogy a párhuzamos közlekedésre alkalmas úttest forgalmi sávjai közül egy-egy **forgalmi sávot lezárnak,** esetleg valamelyik **forgalmi sáv megszűnik,** vagy más típusú **útszűkület akadályozza a továbbhaladást.** Ezzel az úttest akár **alkalmatlanná is válhat a párhuzamos közlekedésre** a szűkületet követően. Az **áthaladás sorrendjét** ilyenkor a következő szabályok határozzák meg.

### Egyoldali útszűkület útburkolati jelek nélkül

Ilyen forgalmi szituációban **annak a járműnek van elsőbbsége,** amely úgy tud **továbbhaladni,** hogy ehhez **nem kell irányt változtatnia.**

![[2.5-utszukulet1.png]]

### Mindkét oldalról leszűkülő úttest

Ha mindkét oldalról leszűkül az úttest, tehát mindkét sávban irányt kell változtatni, akkor az **addig jobbra eső forgalmi sávban haladó járműnek van elsőbbsége,** akár vannak útburkolati jellel kijelölt forgalmi sávok, akár nincsenek.

![[2.5-utszukulet2.mp4]]

### Megszűnő sávok, sávváltoztatás útszűkület miatt

Amennyiben a forgalmat útburkolati jelek szabályozzák, annak a járműnek van **elsőbbsége,** amelynek a **továbbhaladáshoz nem kell forgalmi sávot változtatnia.**

![[2.5-utszukulet3.png]]

![[2.5-utszukulet4.png]]

![[2.5-utszukulet5.png]]

![[2.5-utszukulet6.png]]

### Cipzárelv

**Az elfogyó sávok és útszűkületek** esetén tudományosan bizonyított tény, hogy sűrű forgalomban a legjobb megoldás az úgynevezett **cipzárelv** alkalmazása. Ez **biztosítja** ugyanis a szűkületben a **legnagyobb átbocsátóképességet,** illetve a legkisebb torlódást.

A cipzárelv **lényege,** hogy ha például a párhuzamos közlekedésre alkalmas úttesten valamelyik forgalmi sáv megszűnik, akkor:
- a **"befogadó" forgalmi sávban haladók** a sebességüket csökkentve kissé növelik a követési távolságot, vagyis **lehetőséget adnak** arra, hogy **egy, a megszűnő forgalmi sávban haladó jármű akadálymentesen besorolhasson** eléjük,
- a **megszűnő forgalmi sávban** haladó gépjárművek egészen a szűkületig előremennek, és a megfelelő **irányjelzést követően a "befogadó" sávban** haladó gépjárművek által tartott nagyobb követési távolság révén képződő helyekre **besorolnak.**

![[2.5-utszukulet7.mp4]]

**Vannak országok** (pl. Németország, Ausztria), ahol az ilyen esetekre maga a **cipzárelv** jelenti az **alkalmazandó szabályt.** Mivel **Magyarországon** az útszűkületek és megszűnő sávok esetén **elsőbbségi szabályozás** van, a cipzárelv **csak a járművezetők** megfelelő, önkéntes **együttműködésével tud megvalósulni.** Vagyis úgy, hogy az elsőbbséggel rendelkező járművezetők egy-egy besorolni kívánó közlekedőtársuk javára lemondanak a továbbhaladási jogukról, az elsőbbségadásra kötelezettek pedig egészen a szűkületig előrehajtva, késlekedés nélkül élnek ezzel a felkínált lehetőséggel. A cipzárelv alkalmazásának lehetőségére egyes nagy forgalmú csomópontok közelében, ahol gyakoriak a torlódások, kísérleti jelleggel, kihelyezett tájékoztató táblák hívják fel a figyelmet.

![[2.5-utszukulet8.png]]

## A szabályok ismétlése

Összefoglalva a párhuzamos közlekedésre alkalmas úttestre vonatkozó fontosabb tilalmakat, a következőket jegyezd meg:

![[2.5-ismetles1.png]]
Járműveddel **tilos az úttest felezővonalát átlépni,** kivéve a balra bekanyarodás, illetve a megfordulás esetét.

![[2.5-ismetles2.png]]
**Két járműnek tilos ugyanabban a forgalmi sávban, egymás mellett elhaladni.** Kivételt képez ez alól az egy nyomon haladó, kétkerekű jármű melletti elhaladás.

![[2.5-ismetles3.png]]
Kijelölt gyalogos-átkelőhelyen, illetve közvetlenül előtte **tilos másik jármű mellett elhaladni.**

![[2.5-ismetles4.png]]
A buszsávban **csak a jogszabályban meghatározott járművekkel** szabad **folyamatosan haladni.** Járműveddel a **jobbra kanyarodásra történő felkészüléshez** azonban igénybe veheted.

![[2.5-ismetles5.png]]
**Tilos** a gyorsabb előrehaladás érdekében **kis távolságon belül ismételten forgalmi sávot változtatni,** és ezzel a közlekedés többi résztvevőjét zavarni.

![[2.5-ismetles6.png]]
Ha a forgalom sűrűsége folytán a forgalmi sávokban **összefüggő járműoszlopok** alakultak ki, csak abban az esetben szabad **forgalmi sávot változtatni,** ha a vezető **bekanyarodásra vagy megállásra** kíván felkészülni.

## Összefoglalás

### Alapvető szabályok

- Párhuzamos közlekedés esetén is jobbratartási kötelezettség
- Néhány kivétel (lakott terület, sűrű forgalom)
- Sávhasználat (kettőnél több sáv esetén)
- Sávváltoztatás
- Az egymás melletti elhaladás
- Ami nem számít a jobbra tartás, illetve a párhuzamos közlekedés szempontjából

### Egyéb szabályok

- A buszsáv használatának előírásai
- A villamospálya igénybevétele párhuzamos közlekedés esetén
- Áthaladási sorrend útszűkületben, megszűnő sáv esetén
- Cipzárelv